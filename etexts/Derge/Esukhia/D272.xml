
<text>



 <page>
<ph>42</ph><p>068-21b</p>
@#/ /rgya gar skad du/ da sha bud d+ha kaM nA ma ma hA yA na sU tra/ bod skad du/ sangs rgyas bcu pa zhes bya ba theg pa chen po'i mdo/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa dus gcig na/ 
bcom ldan 'das rgyal po'i khab bya rgod kyi phung po'i ri la dge slong gi dge 'dun stong nyis brgya lnga bcu dang / byang chub sems dpa' sems dpa' chen po stong phrag rab tu mang po dang thabs cig tu bzhugs so/ /de'i tshe 'khor de nyid du byang chub sems dpa' sems dpa' 
chen po yul yangs pa'i li ts+tsha bI gzhon nu yon tan rin chen me tog rgyas pa zhes bya ba 'dus par gyur te 'dug go/ /de nas byang chub sems dpa' sems dpa' chen po yon tan rin chen me tog rgyas pa stan las langs te/ bla gos phrag pa gcig tu gzar nas pus mo 
g.yas pa'i lha nga sa la btsugs te/ bcom ldan 'das gang na ba de logs su thal mo sbyar ba btud nas bcom ldan 'das la 'di skad ces gsol to/ /gal te bdag cag gis zhu ba zhus pas bcom ldan 'das kyi thugs rangs pa lta na/ bcom ldan 'das de 
bzhin gshegs pa dgra bcom pa yang dag par rdzogs pa'i sangs rgyas la bdag phyogs 'ga' zhig zhu'o/ /de skad ces gsol pa dang / bcom ldan 'das kyis byang chub sems dpa' sems dpa' chen po yon tan rin chen me tog rgyas pa la 'di skad ces bka' 
stsal to/ /yon tan rin chen me tog rgyas pa bcom ldan 'das de bzhin gshegs pa dgra bcom pa yang dag par rdzogs pa'i sangs rgyas la gang dang gang 'dod pa dris shig dang / ngas dris pa de dang de'i lung bstan pas khyod kyi sems rangs par bya'o/ /de nas bcom 
ldan 'das la byang chub sems dpa' sems dpa' chen po yon tan rin chen me tog rgyas pas 'di skad ces gsol to/ /bcom ldan 'das rigs kyi bu'am rigs kyi bu mo la las 'jig rten gyi khams gzhan dag na da ltar bcom ldan 'das bzhugs te 'tsho la gzhes 
</page>

 <page>
<ph>43</ph><p>068-22a</p>
shing chos kyang ston pa gang dag gi mtshan bzung na myur du bla na med pa yang dag par rdzogs pa'i byang chub mngon par rdzogs par 'tshang rgya ba mchis sam/ de skad ces gsol pa dang / bcom ldan 'das kyis byang chub sems dpa' sems dpa' chen po yon 
tan rin chen me tog rgyas pa la 'di skad ces bka' stsal to/ /yon tan rin chen me tog rgyas pa legs so legs so/ /yon tan rin chen me tog rgyas pa khyod 'di ltar 'dir lhags pa'i byang chub sems dpa' sems dpa' chen po rnams dang / lha dang / mi dang / 
skye bo mang po rnams kyi don dang / phan pa dang / bde ba dang / 'jig rten la snying brtse ba'i phyir zhugs te/ de bzhin gshegs pa dgra bcom pa yang dag par rdzogs pa'i sangs rgyas la don 'di yongs su 'dri bar sems pa yon tan rin chen me tog rgyas pa khyod 
kyang legs so/ /yon tan rin chen me tog rgyas pa de'i phyir legs par rab tu nyon la yid la zung shig dang ngas khyod la bshad par bya'o/ /bcom ldan 'das de ltar 'tshal lo zhes gsol nas/ byang chub sems dpa' sems dpa' chen po yon tan rin 
chen me tog rgyas pas bcom ldan 'das kyi ltar nyan pa dang / bcom ldan 'das kyis 'di skad ces bka' stsal to/ /yon tan rin chen me tog rgyas pa shar phyogs logs na yon tan thams cad rnam par dag pa zhes bya ba'i 'jig rten gyi khams yod de/ de na de bzhin 
gshegs pa dgra bcom pa yang dag par rdzogs pa'i sangs rgyas yon tan bskal pa dpag tu med pa las 'das pa zhes bya ba da ltar bzhugs te 'tsho la gzhes shing chos kyang ston to/ /bskal pa de ni thams cad nye bar bsags shing brtsegs pa zhes bya'o/ /de na sems 
can rnams kyi tshe yang dpag tu med do/ /bcom ldan 'das yon tan bskal pa dpag tu med pa las 'das pa de'i 'khor thams cad kyang theg pa chen po la yang dag par zhugs pa sha stag ste/ rigs kyi bu'am rigs kyi bu mos de bzhin gshegs pa dgra bcom 
</page>

 <page>
<ph>44</ph><p>068-22b</p>
pa yang dag par rdzogs pa'i sangs rgyas yon tan bskal pa dpag tu med pa las 'das pa zhes bya ba de'i mtshan bzung na bskal pa stong phrag drug cur 'khor ba la rgyab kyis phyogs par byed do/ /shi 'phos nas kyang sgrib pa med pa'i gzungs zhes bya ba 'thob par 
'gyur ro/ /sangs rgyas kyi zhing bye ba phrag bcu'i sangs rgyas bcom ldan 'das rnams kyis kyang spobs pa yang dag par bskyed do/ /chos ston pa na yang khengs par mi 'gyur ro/ /de la 'di skad ces bya ste/ gang gis skyob pa'i mtshan ni bzung byas na/ /
de la byang chub dam pa rnyed sla zhing / /bde bar gshegs pa'i yon tan gzhan rnams dang / /yon tan dri med 'di dag mis 'thob 'gyur/ /yon tan rin chen me tog rgyas pa lho phyogs logs na yon tan rin chen bkod pa zhes bya ba'i 'jig rten gyi khams yod de/ 
de na de bzhin gshegs pa dgra bcom pa yang dag par rdzogs pa'i sangs rgyas yon tan rin chen bkod pa'i dpal gzi brjid kyi phung po'i bskal pa zhes bya ba da ltar bzhugs te 'tsho la gzhes shing chos kyang ston to/ /bskal pa de ni yon tan rgya che ba zhes bya'o/ /
rigs kyi bu'am/ rigs kyi bu mos de bzhin gshegs pa dgra bcom pa yang dag par rdzogs pa'i sangs rgyas yon tan rin chen bkod pa'i dpal gzi brjid kyi phung po'i bskal pa zhes bya ba de'i mtshan bzung na shi 'phos nas nyi ma'i dkyil 'khor 'od kyis mthas klas 
pa zhes bya ba'i ting nge 'dzin 'thob par 'gyur ro/ /sangs rgyas kyi zhing bkod pa dpag tu med pa rnams yongs su 'dzin par 'gyur ro/ /sangs rgyas kyi zhing gang dang gang du smon lam btab pa de dang der skye bar 'gyur ro/ /bla na med pa yang dag par rdzogs pa'i 
sangs rgyas kyang skye ba gcig gis thogs so/ /shi 'phos nas skyes bu chen po'i mtshan sum cu rtsa gnyis kyang 'thob par 'gyur ro/ /de la 'di skad ces bya ste/ khyab bdag mtshan 'di sus bzung ba/ /mtha' klas pa yi ting nge 'dzin/ /'od ni nyi ma'i dkyil 'khor 
</page>

 <page>
<ph>45</ph><p>068-23a</p>
can/ /mtshan rnams bcas te shi bas 'thob/ /yon tan rin chen me tog rgyas pa nub phyogs logs na sbyor bas mun pa thams cad dang bral ba zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par 
rdzogs pa'i sangs rgyas chos thams cad la spobs pa bkod pa'i dpal da ltar bzhugs te 'tsho la gzhes shing chos kyang ston to/ /bskal pa de ni shAkya'i rgyal po bkod pa zhes bya'o/ /rigs kyi bu'am rigs kyi bu mos de bzhin gshegs pa dgra bcom pa yang dag par 
rdzogs pa'i sangs rgyas chos thams cad la spobs pa bkod pa'i dpal zhes bya ba de'i mtshan bzung na mtshon cha dang / me dang / chu dang / dug gis 'chi ba'i dus byed par mi 'gyur zhing rdzus te skye bar 'gyur ro/ /shi 'phos nas shugs brgya pa zhes bya ba'i ting nge 'dzin 'thob 
par 'gyur ro/ /de la 'di skad ces bya ste/ rgyal ba de yi mtshan ni sus bzung ba/ /me dang chu dang dug gis mi 'chi zhing / /'di la mtshon gyis mi tshugs mkhas pa dang / /mngal du mi skye gzungs rnams mi des 'thob/ /yon tan rin chen me tog rgyas pa byang phyogs 
logs na mun pa dang rdul dang bral ba zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par rdzogs pa'i sangs rgyas spobs pa dpag tu med pa bkod pa yang dag par spyod pa zhes bya ba da ltar bzhugs te 'tsho la gzhes shing chos kyang ston to/ /
bskal pa de ni rin che ba zhes bya'o/ /rigs kyi bu'am rigs kyi bu mos de bzhin gshegs pa dgra bcom pa yang dag par rdzogs pa'i sangs rgyas spobs pa dpag tu med pa bkod pa yang dag par spyod pa zhes bya ba de'i mtshan bzung na sangs rgyas bye ba khrag khrig phrag drug cu 
mnyes par byed do/ /thams cad kyi rjes su song ba zhes bya ba'i gzungs 'thob par 'gyur ro/ /sgyu ma lta bu las nges par 'byung ba zhes bya ba'i ting nge 'dzin 'thob par 'gyur ro/ /mi zad pa'i za ma tog ces bya ba'i ting nge 'dzin 'thob par 'gyur ro/ /bla na med pa yang 
</page>

 <page>
<ph>46</ph><p>068-23b</p>
dag par rdzogs pa'i sangs rgyas su ma gyur gyi bar du nam yang ngan song gsum du mi skye zhing mi spyod par 'gyur ro/ /sangs rgyas kyi zhing gang dang gang du skyes pa de dang der sems can ngan song du song ba thams cad yongs su grol bar byed cing de dag thams cad bla na med 
pa yang dag par rdzogs pa'i byang chub las phyir mi ldog par byed do/ /de la 'di skad ces bya ste/ bde gshegs de yi mtshan ni sus bzung ba/ /sems can mtha' yas byang chub bskyed pa dang / /gzungs dang ting nge 'dzin rnams thob pa dang / /ngan 'gror skye 
bas 'jigs par mi 'gyur ro/ /yon tan rin chen me tog rgyas pa shar lho'i phyogs mtshams logs na yun ring por bde ba bkod pa zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par rdzogs pa'i sangs rgyas sprin gyi 'brug 
sgra sgra dbyangs stong pa zhes bya ba da ltar bzhugs te 'tsho la gzhes shing chos kyang ston to/ /bskal pa de ni yon tan 'byung ba zhes bya'o/ /rigs kyi bu'am rigs kyi bu mos de bzhin gshegs pa dgra bcom pa yang dag par rdzogs pa'i sangs rgyas sprin gyi 'brug 
sgra sgra dbyangs stong pa zhes bya ba de'i mtshan bzung na/ de shi 'phos nas so so yang dag par rig pa bzhi 'thob par 'gyur ro/ /mi 'jigs pa bzhi 'thob par 'gyur ro/ /byams pa chen po dang snying rje chen po 'thob par 'gyur ro/ /sangs rgyas kyi chos ma 'dres 
pa bcwa brgyad 'thob par 'gyur ro/ /ji ltar de bzhin gshegs pa dgra bcom pa yang dag par rdzogs pa'i sangs rgyas 'od dpag med kyi 'jig rten gyi khams bde ba can de 'dra ba'i sangs rgyas kyi zhing yon tan bkod pa rnams 'thob par 'gyur ro/ /bud med kyang 
shi 'phos nas skyes pa'i dngos po 'thob cing sangs rgyas bcom ldan 'das kyi zhal mthong bar skye bar 'gyur ro/ /de la 'di skad ces bya ste/ gang gis mtshan 'di dag ni bzung byas na/ /'od dpag med 'dra'i zhing dag 'thob pa dang / /bud med phor 'gyur bsam 
</page>

 <page>
<ph>47</ph><p>068-24a</p>
gyis mi khyab pa'i/ /yon tan 'di dang gzhan yang 'thob par 'gyur/ /yon tan rin chen me tog rgyas pa lho nub kyi phyogs mtshams logs na yon tan dpag tu med pa bkod pa zhes bya ba'i 'jig rten gyi khams yod de/ de na de bzhin 
gshegs pa dgra bcom pa yang dag par rdzogs pa'i sangs rgyas nyi ma'i 'od dam pa dpal gyi gzi brjid 'byung ba zhes bya ba da ltar bzhugs te 'tsho la gzhes shing chos kyang ston to/ /bskal pa de ni yid bde ba yang dag par skyed pa zhes bya'o/ /rigs kyi bu'am 
rigs kyi bu mos bcom ldan 'das de bzhin gshegs pa dgra bcom pa yang dag par rdzogs pa'i sangs rgyas nyi ma'i 'od dam pa'i dpal gyi gzi brjid 'byung ba zhes bya ba de'i mtshan thos na mtshan de dag thos pa tsam gyis sangs rgyas bye ba mnyes par 'gyur ro/ /
thams cad du mdangs lta bu zhes bya ba'i ting nge 'dzin thob par 'gyur ro/ /rigs kyi bu'am rigs kyi bu mos mtshan de dag rgyun du bzung ba byas na shi 'phos nas sems can thams cad mdangs lta bu zhes bya ba'i ting nge 'dzin la 'jog par byed cing / thams cad 
kyang bla na med pa yang dag par rdzogs pa'i byang chub tu nges par 'gyur ro/ /rgyu gang dang rkyen gang gis sems can thams cad mdangs lta bu zhes bya ba'i ting nge 'dzin thob par byed cing thams cad bla na med pa yang dag par rdzogs pa'i byang chub tu nges par 'gyur zhe na/ rigs 
kyi bu'am rigs kyi bu mo gang la las ting nge 'dzin 'di la gnas shing chos bstan na de ltar chos bstan pas ting nge 'dzin 'di 'thob par 'gyur zhing stong gsum gyi stong chen po'i 'jig rten gyi khams de'i sems can ji snyed pa de dag thams cad kyang bde bar 'gyur ro/ /
dper na de bzhin gshegs pa dgra bcom pa yang dag par rdzogs pa'i sangs rgyas yid du 'ong ba zhes bya ba'i zhing na sems can rnams bde ba la gcig tu bkod pa dang / ngan song du song ba'i sems can rnams kyang yongs su grol bar byed cing lha dang mi'i ngo bo nyid 
</page>

 <page>
<ph>48</ph><p>068-24b</p>
thob par byed pa dang / de dag thams cad kyang bla na med pa yang dag par rdzogs pa'i byang chub tu nges par byed pa bzhin no/ /de la 'di skad ces bya ste/ gang gis mgon de'i mtshan ni bzung byas na/ /phyi rol ma yin rtog par byed pa dang / /mdangs lta bu yi 
ting 'dzin thob byed cing / /de dang gzhan du mang po skyed par byed/ /yon tan rin chen me tog rgyas pa nub byang gi phyogs mtshams logs na ngan song spangs pa zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par 
rdzogs pa'i sangs rgyas rnam pa mang po'i gzi brjid kyi rgyal po dpal 'byung ba zhes bya ba da ltar bzhugs te 'tsho la gzhes shing chos kyang ston to/ /bskal pa de ni dge ba rgya che ba zhes bya'o/ /rigs kyi bu'am/ rigs kyi bu mos bcom ldan 'das de bzhin 
gshegs pa dgra bcom pa yang dag par rdzogs pa'i sangs rgyas rnam pa mang po'i gzi brjid kyi rgyal po dpal 'byung ba zhes bya ba de'i mtshan bzung na shi 'phos nas spobs pa dpag tu med pa bkod pa zhes bya ba'i gzungs 'thob par 'gyur ro/ /tshegs chung ngus de bzhin gshegs 
pa dgra bcom pa yang dag par rdzogs pa'i sangs rgyas 'od dpag med kyi sangs rgyas kyi zhing gi yon tan phun sum tshogs pa bkod pa yongs su 'dzin par 'gyur ro/ /skye ba gcig gis bla na med pa yang dag par rdzogs pa'i byang chub 'grub par 'gyur ro/ /sangs rgyas 
bye ba phrag dgu bcus chos bstan pa yang thos par 'gyur ro/ /de la 'di skad ces bya ste/ gang gis rgyal ba'i mtshan de bzung byas na/ /skye ba gcig gis byang chub 'thob pa dang / /'od dpag med dang mnyam pa'i zhing dag dang / /gzungs kyang sems can de yis 
'thob par 'gyur/ /yon tan rin chen me tog rgyas pa byang shar gyi phyogs mtshams logs na mya ngan gyi gnod pa thams cad dang bral ba zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par rdzogs pa'i sangs rgyas bskal pa 
</page>

 <page>
<ph>49</ph><p>068-25a</p>
bye ba grangs med par kun tu 'byung ba zhes bya ba da ltar bzhugs te 'tsho la gzhes shing chos kyang ston to/ /bskal pa de ni spobs pa bkod pa zhes bya'o/ /rigs kyi bu'am rigs kyi bu mos bcom ldan 'das de bzhin gshegs pa dgra bcom pa yang dag par 
rdzogs pa'i sangs rgyas bskal pa bye ba grangs med par kun tu 'byung ba zhes bya ba de'i mtshan bzung na shi 'phos nas sgra dbyangs yan lag drug cu dang ldan pa'i spobs pa phun sum tshogs pa 'thob par 'gyur ro/ /sangs rgyas bye ba phrag brgyad cu las dge ba'i rtsa ba bskyed par 
'gyur ro/ /de la 'di skad ces bya ste/ gang gis rgyal ba'i mtshan de dag ni bzung byas na/ /rgyal ba bye ba khrag khrig brgyad cu mchod pa yi/ /bsod nams de dag de la chung bar mi 'gyur zhing / /sgra dbyangs phun tshogs yan lag drug cur ldan pa 'thob/ /yon 
tan rin chen me tog rgyas pa steng gi phyogs logs na gzi brjid dpag tu med pa bkod pa zhes bya ba'i 'jig rten gyi khams yod de/ de na de bzhin gshegs pa dgra bcom pa yang dag par rdzogs pa'i sangs rgyas dge ba gser gyi nam mkha' nges par sgrogs pa bkod 
pa dpal gyi gzi brjid 'byung ba zhes bya ba da ltar bzhugs te 'tsho la gzhes shing chos kyang ston to/ /bskal pa de ni snang ba shin tu gsal ba zhes bya'o/ /rigs kyi bu'am rigs kyi bu mos bcom ldan 'das de bzhin gshegs pa dgra bcom pa yang dag par rdzogs 
pa'i sangs rgyas dge ba gser gyi nam mkha' nges par sgrogs pa bkod pa dpal gyi gzi brjid 'byung ba zhes bya ba de'i mtshan bzung na tshul khrims kyi phung po dpag tu med pa yongs su dag pa dang / ting nge 'dzin gyi phung po dpag tu med pa dang / shes rab kyi phung 
po dpag tu med pa dang / rnam par grol ba'i phung po dpag tu med pa dang / rnam par grol ba'i ye shes mthong ba'i phung po dpag tu med pa yongs su dag par byed do/ /sa nas sa 'thob par 'gyur ro/ /'jig rten dang 'jig rten las 'das pa'i ye shes mchog 
</page>

 <page>
<ph>50</ph><p>068-25b</p>
'thob par 'gyur ro/ /gnyen gyi stobs dang / rgyal srid 'thob par 'gyur ro/ /spobs pa mi bul ba 'thob par 'gyur ro/ /myur du bla na med pa yang dag par rdzogs pa'i byang chub tu mngon par rdzogs par 'tshang rgya'o/ /sems can thams cad kyang 'chi 
'pho dang / sngon gyi gnas rjes su dran pa dang / brda skad shes pa 'thob par 'gyur ro/ /spobs pa rgyun mi 'chad pa 'thob par 'gyur ro/ /rigs mthon po 'thob par 'gyur ro/ /rigs chen po 'thob par 'gyur ro/ /tshe rabs dran par 'gyur ro/ /
mngon par shes pa lnga dang / sangs rgyas kyi chos ma 'dres pa bcwa brgyad 'thob par 'gyur ro/ /de la 'di skad ces bya ste/ gang gis sangs rgyas mtshan de dag ni bzung byas na/ /yan lag kun dang ldan pa'i phun sum tshogs pa dang / /byang chub dam pa 
sangs rgyas ring por mi thogs shing / /'jig rten rnams kyi shes pa bla med 'thob par 'gyur/ /yon tan rin chen me tog rgyas pa 'og gi phyogs logs na rdul thams cad 'dus pa zhes bya ba'i 'jig rten gyi khams yod de/ de na de bzhin gshegs pa dgra bcom 
pa yang dag par rdzogs pa'i sangs rgyas chos thams cad kyi tshul rnam par 'phrul ba'i gzi brjid 'byung ba zhes bya ba da ltar bzhugs te 'tsho la gzhes shing chos kyang ston to/ /bskal pa de ni 'jig rten kun tu bsags pa zhes bya'o/ /rigs kyi bu'am rigs kyi bu mos 
bcom ldan 'das de bzhin gshegs pa dgra bcom pa yang dag par rdzogs pa'i sangs rgyas chos thams cad kyi tshul rnam par 'phrul pa'i gzi brjid 'byung ba zhes bya ba de'i mtshan bzung na zla ba'i gzungs zhes bya ba 'thob par 'gyur ro/ /skye ba gcig gis bla na med pa yang 
dag par rdzogs pa'i byang chub 'thob par 'gyur ro/ /sangs rgyas bye ba phrag dgu bcus chos bstan pa thos par 'gyur ro/ /thos nas kyang thams cad kun tu 'dzin par 'gyur ro/ /de la 'di skad ces bya ste/ gang gis mgon de'i mtshan ni bzung byas na/ /sangs 
</page>

 <page>
<ph>51</ph><p>068-26a</p>
rgyas bye ba'i chos ni 'dzin byed cing / /skye ba gcig gis byang chub dam pa dang / /zla ba zhes bya'i gzungs ni 'dis 'thob 'gyur/ /de nas byang chub sems dpa' sems dpa' chen po yon tan rin chen me tog rgyas pa dang / byang chub sems dpa' 
sems dpa' chen po yon tan thams cad dga' bas ni gzungs thob par gyur to/ /byang chub sems dpa' bye ba phrag brgyad cu ni phyir mi ldog pa la gnas pas gnas par gyur to/ /lha dang mi khri phrag dpag tu med pas ni bla na med pa'i byang chub tu sems bskyed do/ /
bcom ldan 'das dgyes shing de skad ces bka' stsal nas/ byang chub sems dpa' sems dpa' chen po yon tan rin chen me tog rgyas pa dang / byang chub sems dpa' sems dpa' chen po yon tan thams cad dga' ba dang / byang chub sems dpa' dang / dge 
slong de dag dang / lha dang / mi dang / lha ma yin dang / dri zar bcas pa'i 'jig rten rnams yi rangs te/ bcom ldan 'das kyis gsungs pa la mngon par dga'o/ /sangs rgyas bcu pa zhes bya ba theg pa chen po'i mdo rdzogs so// //rgya gar gyi mkhan po pradz+nyA 
war ma la sogs pa dang / zhu chen gyi lots+tsha ba ban de ye shes sde la sogs pas bsgyur cing zhus te gtan la phab pa/ /</page>



</text>