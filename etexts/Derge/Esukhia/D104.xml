
<text>



 <page>
<ph>568</ph><p>048-284b</p>
@##/ /rgya gar skad du/ Ar+ya ta thA ga tA nA ma bud d+ha k+She tra gu Nok+ta d+harma par+yA ya/ bod skad du/ 'phags pa de bzhin gshegs pa rnams kyi sangs 
rgyas kyi zhing gi yon tan brjod pa'i chos kyi rnam grangs/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa dus gcig na/ bcom ldan 'das yul mnyam dga' na chos kyi dgon pa byang chub kyi snying po na nor bu rdo rjes spras pa'i pad 
ma'i snying po'i seng ge'i khri la bzhugs te/ byang chub sems dpa'i dge 'dun chen po sangs rgyas kyi zhing brjod du med pa bye ba khrag khrig brgya stong phrag bcu'i rdul phra rab snyed kyi byang chub sems dpa' sems dpa' chen po dang thabs cig go/ /de'i tshe byang chub sems dpa'i 'khor gyi 
dkyil 'khor 'dus pa de nyid du byang chub sems dpa' sems dpa' chen po 'od bsam gyis mi khyab pa'i rgyal po zhes bya ba 'dus par gyur te 'dug go/ /de nas byang chub sems dpa' sems dpa' chen po 'od bsam gyis mi khyab pa'i rgyal po sangs rgyas kyi mthus stan las langs te/ 
</page>

 <page>
<ph>569</ph><p>048-285a</p>
byang chub sems dpa'i tshogs thams cad la smras pa/ kye rgyal ba'i sras dag 'jig rten gyi khams mi mjed kyi bskal pa de ni bcom ldan 'das de bzhin gshegs pa 'od dpag med kyi sangs rgyas kyi zhing 'jig rten gyi khams bde ba can gyi nyin zhag gcig go/ /kye rgyal ba'i sras dag gang 'jig 
rten gyi khams bde ba can gyi bskal pa de ni bcom ldan 'das de bzhin gshegs pa mi 'khrugs pa'i sangs rgyas kyi zhing 'jig rten gyi khams mngon par dga' ba'i nyin zhag gcig go/ /kye rgyal ba'i sras dag gang 'jig rten gyi khams mngon par dga' ba'i bskal pa de ni bcom ldan 'das de bzhin gshegs pa rdo rje 
snying pos rab tu 'dul ba'i sangs rgyas kyi zhing 'jig rten gyi khams ngur smrig gi rgyal mtshan gyi nyin zhag gcig go/ /kye rgyal ba'i sras dag gang 'jig rten gyi khams ngur smrig gi rgyal mtshan gyi bskal pa de ni bcom ldan 'das de bzhin gshegs pa shin tu rnam par gdon mi za bar pad mo rab tu rgyas pa'i sku'i 
sangs rgyas kyi zhing 'jig rten gyi khams phyir mi ldog pa'i 'khor lo dbyangs kyi nyin zhag gcig go/ /kye rgyal ba'i sras dag gang 'jig rten gyi khams phyir mi ldog pa'i 'khor lo dbyangs kyi bskal pa de ni bcom ldan 'das de bzhin gshegs pa chos kyi rgyal mtshan gyi zhing 'jig rten gyi khams rdul 
dang bral ba'i nyin zhag gcig go/ /kye rgyal ba'i sras dag gang 'jig rten gyi khams rdul dang bral ba'i bskal pa de ni bcom ldan 'das de bzhin gshegs pa seng ge'i sangs rgyas kyi zhing 'jig rten gyi khams mar me ldan gyi nyin zhag gcig go/ /kye rgyal ba'i sras dag gang 'jig rten gyi khams 
mar me ldan gyi bskal pa de ni bcom ldan 'das de bzhin gshegs pa rnam par snang mdzad kyi sangs rgyas kyi zhing 'jig rten gyi khams 'od bzang po'i nyin zhag gcig go/ /kye rgyal ba'i sras dag gang 'jig rten gyi khams 'od bzang po'i bskal pa de ni bcom ldan 'das de bzhin gshegs pa chos kyi 'od zer rab 
tu rgyas pa'i sku'i sangs rgyas kyi zhing 'jig rten gyi khams 'da' bar dka' ba'i nyin zhag gcig go / /kye rgyal ba'i sras dag gang 'jig rten gyi khams 'da' bar dka' ba'i bskal pa de ni bcom ldan 'das de bzhin gshegs pa mngon par shes pa thams cad blo gros 'od zer rgyal po'i sangs rgyas kyi zhing 'jig rten 
</page>

 <page>
<ph>570</ph><p>048-285b</p>
gyi khams rnam par brgyan gyi nyin zhag gcig go/ /kye rgyal ba'i sras dag gang 'jig rten gyi khams rnam par brgyan gyi bskal pa de ni bcom ldan 'das de bzhin gshegs pa zla ba'i thugs kyi sangs rgyas kyi zhing 'jig rten gyi khams me long gi dkyil 'khor dbyangs kyi nyin zhag gcig go/ /kye rgyal ba'i sras dag 
gang 'jig rten gyi khams brtag cing bgrang ba la 'jug pa'i tshul 'dis sangs rgyas kyi zhing brgya stong phrag bcur tshang ba'i rdul phra rab snyed 'das pa'i pha rol na bcom ldan 'das de bzhin gshegs pa dgra bcom pa yang dag par rdzogs pa'i sangs rgyas dpal bzang po'i sangs rgyas kyi zhing gang na byang chub sems dpa' 
kun tu bzang po'i spyod pa'i sa yongs su sbyong ba'i khyad par can 'jig rten gyi khams pad mo dpal gyi nyin zhag gcig go/ /kye rgyal ba'i sras dag rigs kyi bu'am rigs kyi bu mo la la zhig de bzhin gshegs pa rnams kyi sangs rgyas kyi zhing gi yon tan brjod pa'i chos kyi rnam grangs 'di 'chang ngam/ 'dzin tam/ 
klog gam/ kun chub par byed dam/ gzhan dag la yang rgya cher yang dag par rab tu ston na/ de 'chi ba'i dus kyi tshe phyogs bcu mtha' yas pa'i sangs rgyas kyi zhing rgya mtsho rab 'byam dag gi sangs rgyas bcom ldan 'das rnams de'i mdun na bzhugs par 'gyur te/ bla na med pa yang dag par rdzogs pa'i byang chub mngon par 
rdzogs par sangs rgyas kyi bar du skye ba dran par 'gyur ro/ /de bzhin gshegs pa dgra bcom pa yang dag par rdzogs pa'i sangs rgyas kyis gnang ste/ byang chub sems dpa' sems dpa' chen po 'od bsam gyis mi khyab pa'i rgyal po dga' zhing de skad ces smras so/ /byang chub sems dpa' sems dpa' chen po'i 
'khor gyi dkyil 'khor thams cad byang chub sems dpa' sems dpa' chen po 'od bsam gyis mi khyab pa'i rgyas pos smras pa la mngon par bstod do/ /'phags pa de bzhin gshegs pa rnams kyi sangs rgyas kyi zhing gi yon tan brjod pa'i chos kyi rnam grangs rdzogs so// //rgya gar gyi mkhan po dzi na mi tra dang / dA na shI la 
dang / zhu chen gyi lo ts+tsha ba ban+de ye shes sdes bsgyur cing zhus te gtan la phab pa'o// // 
</page>



</text>