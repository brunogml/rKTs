
<text>


 <page>
<ph>535</ph><p>072-268a</p>
@#/ /rgya gar skad du/ Ar+ya nan+di kaM sU tra/ bod skad du/ 'phags pa dga' ba can gyi mdo/ dkon mchog gsum la phyag 'tshal lo/ /'di skad bdag gis thos pa dus gcig na/ bcom ldan 'das rgyal po'i khab bya rgod phung po'i ri la 
dge slong stong nyis brgya lnga bcu'i dge slong gi dge 'dun chen pos yongs su bskor cing mdun gyis bltas te/ thabs cig tu bzhugs nas chos ston te/ thog mar dge ba/ bar du dge ba/ tha mar dge ba/ don bzang po/ /tshig 'bru bzang po/ /ma 'dres 
pa/ yongs su rdzogs pa/ yongs su dag pa/ yongs su byang ba/ tshangs par spyod pa yang dag par rab tu ston to/ /de nas yang de'i tshe dge bsnyen dga' ba can 'khor dge bsnyen lnga brgya dang rgyal po'i khab kyi grong khyer chen po nas byung ste/ /bcom ldan 
</page>

 <page>
<ph>536</ph><p>072-268b</p>
'das ga la ba der song ste phyin nas bcom ldan 'das kyi zhabs la mgo bos phyag 'tshal nas/ bcom ldan 'das la lan gsum bskor ba byas te phyogs gcig tu 'dug go/ /de nas dge bsnyen lnga brgya po de dag gis kyang bcom ldan 'das kyi zhabs la phyag 
'tshal nas phyogs gcig tu 'khod do/ /phyogs gcig tu 'khod nas dge bsnyen dga' ba can gyis bcom ldan 'das la 'di skad ces gsol to/ /bcom ldan 'das de bzhin gshegs pa dgra bcom pa yang dag par rdzogs pa'i sangs rgyas mkhyen cing 
gzigs pas dge bsnyen gyi bslab pa'i gzhi lnga po gang dag bcas pa de dag las 'da' bar bgyid pa de'i rnam par smin pa ji lta bur 'gyur/ de skad ces gsol pa dang / bcom ldan 'das kyis dge bsnyen dga' ba can la 'di skad ces bka' stsal to/ /dga' 
ba can khyod de bzhin gshegs pa la don 'di yongs su zhu bar sems pa gang yin pa legs so legs so/ /khyod kyi blo rgya che ste dpyod pa bzang ngo / /spobs pa dge'o/ /dga' ba can de'i phyir nyes dmigs bcu zhes bya ba'i chos kyi rnam grangs bshad par bya yis/ legs 
par rab tu nyon la yid la zung shig dang ngas khyod la bshad par bya'o/ /bcom ldan 'das legs so legs so zhes gsol nas dge bsnyen dga' ba can bcom ldan 'das la nyan pa dang / bcom ldan 'das kyis 'di skad ces bka' stsal to/ /dga' ba can 
srog gcod pa'i nyes dmigs bcu ni 'di dag yin par rig par bya ste/ bcu po dag gang zhe na/ 'di lta ste/ tshe 'di la 'khon skyed pa dang / skye ba gzhan rnams su yang 'khon dang rjes su 'brel par 'gyur ba dang / skye bo mang po dag gis yid mi brtan par 'gyur 
ba dang / sdig pa'i rmi lam mthong ba dang / bdag kyang 'jigs pa skye zhing sems can rnams kyang de la 'jigs pa skye ba dang / bde bar nyal yang sdug bsngal bar sad pa dang / sdig pa rnam par sems pa dang / rmongs pa dang bcas par 'chi ba'i dus byed pa 
</page>

 <page>
<ph>537</ph><p>072-269a</p>
dang / tshe thung bar 'gyur ba'i las byas shing bsags pas lus zhig ste shi nas kyang ngan song ngan 'gro log par ltung ba sems can dmyal ba dag tu skye zhing / gal te de nas shi 'phos te 'dir mi rnams dang skal ba mnyam par skyes na yang de gang dang gang du 
skyes pa de dang der tshe thung bar 'gyur zhing nad mang bar yang 'gyur te/ dga' ba can srog gcod pa'i nyes dmigs bcu po de dag yin par rig par bya'o/ /dga' ba can ma byin par len pa'i nyes dmigs bcu ni 'di dag yin par rig par bya ste/ /bcu po dag 
gang zhe na/ 'khon chen por 'gyur ba dang / bag tsha ba chen por 'gyur ba dang / dus ma yin par 'gro bar 'gyur ba dang / phye ma red kyi dus su 'gro bar 'gyur ba dang / sdig pa'i grogs pos yongs su zin par 'gyur ba dang / dge ba'i bshes gnyen 
kyis yongs su spangs par 'gyur ba dang / tshul khrims 'chal bar 'gyur ba dang / rgyal pos gnod par 'gyur ba dang / chom rkun gyis gnod par 'gyur ba dang / chad pas gcod pas gnod par 'gyur te/ longs spyod kyis phongs par 'gyur ba'i las byas 
shing bsags pas lus zhig ste shi ba'i 'og tu ngan song ngan 'gro log par ltung ba sems can dmyal ba dag tu skye zhing / gal te de nas shi 'phos te 'dir mi rnams dang skal ba mnyam par skyes na yang de gang dang gang du skyes pa de dang der dbul por 'gyur ro/ /de'i 
longs spyod du 'gyur ba gang yin pa 'bad pa chen pos rngul zhing dri ma chags chags su rkang lag gi mthus bsgrubs pa de dag gnod pa lngas gnod par 'gyur te/ /lnga po dag gang zhe na/ rgyal po dang / me dang / chu dang / bgo skal la spyod pa mi mdza' ba dang / 
sbas pa dag gis de chud za bar 'gyur te/ dga' ba can ma byin par len pa'i nyes dmigs bcu ni de dag yin par rig par bya'o/ /dga' ba can 'dod pas log par g.yem pa'i nyes dmigs bcu ni 'di dag yin par rig par bya ste/ bcu po dag gang zhe na/ 
</page>

 <page>
<ph>538</ph><p>072-269b</p>
gang dag gi chung ma kha drangs pas de dag dang de 'khon dang bcas par 'gyur ba dang / chung ma dang rtsod par 'gyur ba dang / de'i mi dge ba'i chos mngon par 'phel ba dang / de'i dge ba'i chos yongs su 'grib pa dang / de bdag nyid ma zhi bar 'gyur ba dang / de'i 
bu dang chung ma ma bsrungs par 'gyur ba dang / de'i nor ma sbas ma bsrungs par 'gyur ba dang / de'i khyim ma sbas ma bsrungs par 'gyur ba dang / de'i srog ma sbas ma bsrungs par 'gyur ba dang / de'i mdza' bshes dang / nye du dang / snag gi gnyen 
mtshams dang / blon po dag yid 'bebs par mi 'gyur ba dang / 'gran zla dang bcas par 'gyur ba'i las byas shing bsags pas lus zhig ste shi nas ngan song ngan 'gro log par ltung ba sems can dmyal ba dag tu skye zhing / gal te de nas shi 'phos te 
'dir mi rnams dang skal ba mnyam par skyes nas gal te bud med du gyur na yang 'gran zla dang bcas pa'i khyo rnyed par 'gyur ro/ /ci ste skyes par gyur na de'i bu dang chung ma ma bsrungs par 'gyur te/ dga' ba can 'dod pas log par g.yem pa'i nyes dmigs 
bcu ni de dag yin par rig par bya'o/ /dga' ba can brdzun du smra ba'i nyes dmigs bcu ni 'di dag yin par rig par bya ste/ bcu po dag gang zhe na/ de'i kha nas rnag mnam par 'gyur ba dang / de'i lus srung ba'i lhas 'phang ba dang / mi ma yin pas glags 
rnyed par 'gyur ba dang / bden par smras kyang de'i tshig la ma dad par 'gyur ba dang / dgos pa byung yang 'di la mkhas pa rnams yongs su 'dri bar mi sems pa dang / yang dag pa ma yin pa'i mi snyan pa rgya cher sgrogs par 'gyur ba dang / phyir ldang ba'i 'os 
ma yin par 'gyur ba dang / sdug bsngal zhing yid mi bde bar 'gyur ba dang / mi snyan pa brjod pa mang bar 'gyur ba'i las byas shing bsags pas lus zhig ste shi nas ngan song ngan 'gro log par ltung ba sems can dmyal ba dag tu skye zhing / gal te de nas shi 'phos 
</page>

 <page>
<ph>539</ph><p>072-270a</p>
te 'dir mi rnams dang / skal ba mnyam par skyes na yang de gang dang gang du skyes pa de dang der mi snyan pa brjod pa mang por 'gyur te/ dga' ba can brdzun du smra ba'i nyes dmigs bcu ni de dag yin par rig par bya'o/ /dga' ba can 'bru'i 
chang dang bcos pa'i chang bag med pa'i gnas kyi nyes dmigs sum cu rtsa lnga ni 'di dag yin par rig par bya ste/ sum cu rtsa lnga po dag gang zhe na/ tshe 'di la nor zad pa dang / nad rnams rgyas par byed pa dang / 'thab pa dang rtsod pa skyed pa dang / don med pa 
la lta ba dang / grags pa ma yin pa kun du 'byung bar byed pa dang / shes rab nyam chung bar byed pa dang / longs spyod thob pa mi 'thob par 'gyur ba dang / longs spyod thob pa yongs su zad cing yongs su gtugs par 'gyur ba dang / gsang mi thub par 
'gyur ba dang / de las kyi mtha' yongs su 'grib pa dang / mthu stobs chung ngur byed par 'gyur ba dang / mar mi 'dzin par 'gyur ba dang / phar mi 'dzin par 'gyur ba dang / dge sbyong du mi 'dzin par 'gyur ba dang / bram zer mi 'dzin par 'gyur ba dang / rigs 
kyi gtso bo la bsnyen bkur med par 'gyur ba dang / sangs rgyas la mi gus par 'gyur ba dang / chos la mi gus par 'gyur ba dang / dge 'dun la mi gus par 'gyur ba dang / bslab pa yang dag par blangs pa la mi gus par 'gyur ba dang / tshul khrims 'chal 
par 'gyur ba dang / dbang po'i sgo ma bsdams par 'gyur ba dang / bag med par shin tu bud med don du gnyer ba dang / nye du dang snag gi gnyen mtshams dang mdza' bshes dang blon po dag gis spong bar 'gyur ba dang / skye bo mang po dag gi yid du mi 'ong bar 
'gyur ba dang / skye bo mang po dag dang mi 'thun par 'gyur ba dang / chos ma yin par spyod par 'gyur ba dang / chos ma yin pa yongs su 'dzin par 'gyur ba dang / dam pa'i chos yongs su spong bar 'gyur ba dang / ngo tsha shes pa dang / khrel yod pa yongs su spong 
</page>

 <page>
<ph>540</ph><p>072-270b</p>
bar 'gyur ba dang / mi mdza' ba dag dang gnas kyang mkhas pa rnams yongs su 'dri bar mi sems pa dang / bag med pa nyam bag tu spyod par 'gyur ba dang / de bzhin gshegs pa'i gsung rab la kun nas mi gnas pa dang / mya ngan las 'das pa las 
thag ring du 'gyur ba dang / smyon par 'gyur ba'i las byas shing bsags pas lus zhig ste shi nas ngan song ngan 'gro log par ltung ba sems can dmyal ba dag tu skye zhing / gal te de nas shi 'phos te 'dir mi rnams dang skal ba mnyam par skyes na yang de gang dang 
gang du skyes pa de dang der smyon par 'gyur zhing dran pa mi gsal bar 'gyur te/ dga' ba can 'bru'i chang dang bcos pa'i chang bag med pa'i gnas kyi nyes dmigs ni sum cu rtsa lnga po de dag yin par rig par bya'o/ /bcom ldan 'das kyis de skad ces bka' 
stsal te/ bde bar gshegs pas de skad gsungs nas/ ston pas gzhan yang 'di skad bka' stsal to/ /srog gcod rdeg dang 'ching ba rnam spangs te/ /sems can dag la phan zhing snying brtse ba/ /bdag gi tshe skyabs dga' ba ji lta bar/ /de 
bzhin gzhan rnams kyi ni srog kyang bsrung / /sdug bsngal mang pos bsags pa gzhan gyi nor/ /ma byin de la yid kyang bsam mi bya/ /'jig rten gyis mthong dga' dang bral 'gyur zhing / /gzhan yang de bzhin phan par gnas par gyis/ /gzhan 
gyi bud med rgyan gyis brgyan pa dag /me lce 'bar ba bzhin du yongs spongs la/ /rang gi chung ma rnyed pas chog par byos/ /'dod rgyu dug dang 'dra ba ma spyod cig /rang gi don dang gzhan gyi don ched du/ /sus kyang shes bzhin brdzun dag ma smra bar/ /
gzhan la mi gnod gzhan la mi gdung bar/ /brtags te 'jam po'i tshig gis smra bar gyis/ /chang 'thung ba la mngon par dga' ba'i mi/ /bdag la phan dang gzhan la bde mi nus/ /rmongs dang mdog ngan byed pa chang yin te/ /ji ltar ha la'i dug bzhin 
</page>

 <page>
<ph>541</ph><p>072-271a</p>
de mi btung / /srog chags mi gsod gzhan gyi nor mi 'phrog /brdzun du mi smra chang yang mi btung zhing / /gzhan gyi chung ma yid la'ang mi 'dod pa/ /mtho ris gang 'dod khyim du 'jug pa bzhin/ /gos dkar gyon pa khyim pa rnams kyis ni/ /
khyim gnas rnams kyi bslab pa 'di yin te/ /rgyal bas de gang rab tu byung rnams kyi/ /bslab gzhi'i chos ni rab tu bstan pa yin/ /de nas dge bsnyen dga' ba can bcom ldan 'das la chos kyi rnam grangs 'di thos nas dga' zhing mgu la yi rangs te/ rab tu dga' 
ba dang / bde ba dang / yid bde ba skyes nas stan las langs te/ bcom ldan 'das kyi zhabs la mgo bos phyag 'tshal te/ bcom ldan 'das la lan gsum bskor ba byas nas/ bcom ldan 'das kyis bka' stsal pa la mngon par dga' nas rjes su yi rangs 
te/ bcom ldan 'das kyi spyan snga nas song ngo / /bcom ldan 'das kyis de skad ces bka' stsal pa dang / dge slong de dag yi rangs te/ bcom ldan 'das kyis gsungs pa la mngon par bstod do/ /'phags pa dga' ba can gyi mdo rdzogs so// // 
rgya gar gyi mkhan po shAkya sing ha dang / lo ts+tsha ba ban de byin gyi snying pos bsgyur te/ zhu chen gyi lo ts+tsha ba ban de de ba tsan dras zhus te gtan la phab pa// </page>


</text>