
<text>


 <page>
<ph>253</ph><p>072-127a</p>
@#/ rgya gar skad du/ shI la saM yuka ta sU tra/ bod skad du/ tshul khrims yang dag par ldan pa'i mdo/ thams cad mkhyen 
pa la phyag 'tshal lo/ /'di skad bdag gis thos pa dus gcig na/ bcom ldan 'das mnyan du yod pa na rgyal bu rgyal byed kyi tshal mgon med zas sbyin gyi kun dga' ra ba na/ dge slong gi dge 'dun chen po brgya phrag phyed dang bcu gsum dang thabs cig tu bzhugs 
te/ de'i tshe bcom ldan 'das kyis dge slong rnams la bka' stsal pa/ dge slong dag shes pa ni 'grib/ srog ni chad/ tshe'i 'du byed ni nges par 'joms par 'gyur na/ ci'i phyir brtson 'grus dang / brtul ba brtan pos sgrub par mi byed/ mi'i 
lus ni shin tu rnyed par dka' na de thob nas des rnyed pa'i rgyal ba'i bstan pa la rab tu byung ba yang rnyed na thar pa'i don dang mi 'thun pa dag gis bslus te sdug bsngal bar gyur ta re/ dge slong dag srog dang bral zhing shi ba ni sla'i/ /tshul khrims nyams pa ni de lta ma yin no/ /de 
ci'i phyir zhe na/ srog dang bral ba ni tshe 'di nyid kyi skye ba zad par 'gyur gyi/ tshul khrims nyams shing zhig pa ni skye ba 'bum phrag brgya'i bar du rigs dang bral zhing bde ba spangs te/ rnam par ltung ba nyams su myong bar 'gyur ro/ /de phyir ston pas tshul khrims 
rab bsngags bshad/ /tshul khrims ldan pas sangs rgyas 'byung dang phrad/ /tshul khrims ldan pa rgyan rnams kun gyi mchog /tshul khrims 'byor ba dri dang byug pa yin/ /tshul khrims ldan pa dga' ba kun gyi gnas/ /tshul khrims ldan pa gdung ba 
</page>

 <page>
<ph>254</ph><p>072-127b</p>
sel ba'i chu/ /tshul khrims ldan pa 'jig rten kun gyis bstod/ /tshul khrims dag gis 'gro ba dam pa mnos/ /ji ltar sbrul gdug klu chen nag po yang / /tshul khrims can la gnod med gzhan ci smos/ /tshul khrims ldan pa'i dge slong 'od dang ldan/ /tshul 
khrims ldan pa grags 'gyur bde ba thob/ /tshul khrims ldan pa mtho ris 'gro ba'i rgyu/ /tshul khrims bsrungs pas mya ngan 'da' thob 'gyur/ /ji ltar mig med gzugs mthong mi rung ltar/ /de bzhin tshul khrims med na chos mi mthong / /ji ltar rkang med lam 'jug ga 
la nus/ /de bzhin tshul khrims med na thar mi 'gyur/ /ji ltar bum pa bzang po rin chen snod/ /de bzhin tshul khrims chos rnams skyed pa'i gzhi/ /ji ltar bum chag rin chen snod mi rung / /de bzhin tshul khrims ral bas chos kun gtugs/ /dang po tshul khrims med par gyur pa 
des/ /phyi nas mya ngan 'das pa thob snyam 'am/ /sna dang rna rdum la sogs gang yin pa/ /de la me long dag ni dgos mi 'gyur/ /rna bas ma thos mig sngar ma mthong bzhin/ /bstan srung mi de mtho ris 'gro bar 'gyur/ /thos mang thos ldan thos srung mtho ris nyid/ /
bud med bsten du ga la rung / /rgyal po'i pho brang ga la dga'/ /dbu ba snying po ga la yod/ /longs spyod rtag pa ga la yin/ /bud med dag la rung ba med/ /rgyal srid dag la dga' ba med/ /dbu ba dag la snying po med/ /longs spyod 
dag la rtag pa med/ /longs spyod dag ni 'bab chu bzhin/ /gru de ci 'dra khyim de 'dra/ /me tog ci 'dra gzugs de bzhin/ /srog ni chu bur 'dra ba yin/ /bcom ldan 'das kyis de skad ces bka' stsal nas/ /dge slong de dag yi rangs 
te/ /bcom ldan 'das kyis gsungs pa la mngon par bstod do// //tshul khrims yang dag par ldan pa'i mdo rdzogs so// //
</page>



</text>