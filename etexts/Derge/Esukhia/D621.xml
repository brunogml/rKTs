
<text>


 <page>
<ph>121</ph><p>091-61a</p>
@#/ rgya gar skad du/ Ar+ya ar+sha pra sha ma ni sU tra/ bod skad du/ 'phags pa gzhang 'brum rab tu zhi bar byed pa'i mdo/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa dus gcig na/ bcom ldan 'das 
rgyal po'i khab na 'od ma'i tshal bya ka lan da ka gnas pa'i tshal na dge slong lnga brgya tsam gyi dge slong gi dge 'dun chen po dang thabs cig tu bzhugs te/ de nas bcom ldan 'das bco lnga'i gso sbyong zla ba nya ba de nyid kyi tshe dge 'dun gyi mdun du gdan bshams pa la bzhugs 
so/ /de'i tshe tshe dang ldan pa kun dga' bo bcom ldan 'das kyi snam logs na rnga yab thogs te/ bcom ldan 'das la g.yob cing 'dug par gyur to/ /de nas tshe dang ldan pa kun dga' bo bla gos phrag pa gcig tu gzar te/ pus mo g.yas pa'i lha ngas la btsugs nas/ 
bcom ldan 'das ga la ba de logs su thal mo sbyar ba btud de/ bcom ldan 'das la 'di skad ces gsol to/ /bcom ldan 'das rgyal po'i khab 'di na dge slong gzhang 'brum can mang po dag gzhang 'brum gyi bro nad kyis gzir te/ sdug bsngal mi bzad pa drag po mi bde ba yid du 
mi 'ong ba'i tshor ba myong bar gyur na/ btsun pa bcom ldan 'das de dag la bdag gis ji ltar bsgrub par bgyi/ de skad ces gsol pa dang / bcom ldan 'das kyis tshe dang ldan pa kun dga' bo la 'di skad ces bka' stsal to/ /kun dga' bo khyod kyis gzhang 'brum sel ba'i mdo 'di 
long shig /kun dga' bo gang la la zhig gis gzhang 'brum sel ba'i mdo'i ming dang / tshig dang / yi ge shes na de ji srid 'tsho'i bar du gzhang 'brum gyi nad kyis btab par mi 'gyur ro/ /tshe rabs bdun gyi bar du tshe rabs dran par 'gyur ro/ /tad+ya thA/ a lan+te/ a ma le/ 
</page>

 <page>
<ph>122</ph><p>091-61b</p>
shwa li tsi ni ku she sam+b+ha be swA hA/ kun dga' bo 'di lta ste/ byang phyogs na ri'i rgyal po gangs zhes bya ba de na sA la'i shing rnam par rgyal byed ces bya ba de'i me tog gsum yod de/ gcig ni 'phel ba zhes bya/ gnyis pa ni 'jam pa zhes bya/ gsum pa ni skam po zhes bya ste/ ji ltar 
de bskams pa de bzhin du sems can rnams kyi rlung gi 'brum bu bskams par gyur cig /mkhris pa'i 'brum bu bskams par gyur cig /bad kan gyi 'brum bu bskams par gyur cig /mi gtsang ba'i 'brum bu bskams par gyur cig /khrag gi 'brum bu bskams par gyur 
cig /'dus pa'i 'brum bu bskams par gyur cig /de bzhin du bdag dang sems can thams cad kyi bad kan gyi 'brum bu bskams par gyur cig /mi gtsang ba'i 'brum bu bskams par gyur cig /khrag gi 'brum bu bskams par gyur cig /'dus pa'i 'brum bu bskams 
par gyur cig /sna'i 'brum bu bskams par gyur cig /'phyang ba'i 'brum bu bskams par gyur cig /tad+ya thA/ sha me sha mA ne/ sha me sha mA ne swA hA/ na bar ma gyur cig /rengs par ma gyur cig /sgra 'byung bar ma gyur cig /'dzag par ma gyur cig /sdug bsngal 
bar ma gyur cig /rab tu sdug bsngal bar ma gyur cig /zag par ma gyur cig /rab tu zag par ma gyur cig /'di nyid du zad pa dang / yongs su zad pa dang / med par gyur cig /sa'i 'og tu song shig /na mo b+ha ga ba te/ bud+d+ha ya sa t+ya bA tI na~M/ sid+d+h+yan+tu man+t+ra pa deHswA hA/ 
bcom ldan 'das kyis de skad ces bka' stsal nas/ tshe dang ldan pa kun dga' bo yi rangs te/ bcom ldan 'das kyis gsungs pa la mngon par bstod do/ /de la cho ga ni 'di yin te/ bklags pas grub pa 'di srad bu dmar po la lan bdun bzlas pa byas la/ mdud pa bdun 
bor te mgul du gdags so/ /'phags pa gzhang 'brum rab tu zhi bar byed pa'i mdo rdzogs so// //rgya gar gyi mkhan po dzi na mi tra dang / dA na shI la dang / zhu chen gyi lo ts+tsha ba ban+de ye shes sdes bsgyur cing zhus te gtan la phab pa// //
</page>


</text>