
<text>

 <page>
<ph>1</ph><p>085-1a</p>
ï»¿@#/ /rgyud 'bum ta ba bzhugs so/ /
</page>

 <page>
<ph>2</ph><p>085-1b</p>
@##/ /rgya gar skad du/ sarba ra ha s+yo nA ma tan+t+ra rA dzA/ bod skad du/ thams cad gsang ba zhes bya ba rgyud kyi rgyal po/ bcom ldan 'das ye shes sems dpa' la 
phyag 'tshal lo/ /'byung lnga nyid kyis lnga yi bdag nyid can/ /mi rnams lus la nges par mthong ba dag /rang sems rab tu bsgoms par gyur na ni/ /dngos der bsgoms 
pas nges par sangs rgyas 'gyur/ /rang shes gsang ba dam pa ni/ /sangs rgyas ye shes bla med de/ /gnyis med gnyis kyi tshul can te/ /sangs rgyas rtag par rab tu 'dud/ /
gang yang bdag med las byung zhing / /gnyis med ye shes las byung ba/ /sdug dang mi sdug rnam spangs pa/ /ci la'ang phyag ni mi 'tshal to/ /ma skyes pa ni yang dag bskyed/ /
skyes pa'i 'og tu rtag par ni/ /sangs rgyas skur ni bsgom pa de/ /rang gi ye shes mchog phyag 'tshal/ /rnal 'byor pa dang sems can kun/ /ma skyes pa ni yang dag bskyed/ /
</page>

 <page>
<ph>3</ph><p>085-2a</p>
skyes pa'i 'og tu rtag par ni/ /nyon mongs bag chags kyis sun 'byin/ /lus can rnams ni 'khor gyur pa/ /sdug dang mi sdug rnam 'byed yin/ /sems gang de nyid sdug bsngal te/ /sems can rnams kyi lus 'byung ngo / /
sems de yi ni rgyun nyid kyis/ /'gro ba sdug bsngal gnon par 'gyur/ /rnam par snang mdzad rgyal ba mgon/ /sangs rgyas thams cad bsdus gcig pu/ /sangs rgyas thams cad rtogs gyur pa/ /sangs rgyas 'khor ba sgrol ba po/ /
sems can kun la kun la phan pa'i phyir/ /thugs rje'i nyams dang yang dag ldan/ /rgyu yi de nyid mnyam sbyor bas/ /'bras bu'i de nyid rnams kyang ston/ /'bras bu'i de nyid yang dag zhugs/ /rgyu yi de nyid mi 'dod do/ /gang du 'dod pa skyes gyur pa/ /
de nyid 'khor ba'i bag chags yin/ /mkhas pa yi ni cho ga yis/ /bsgom pa ru ni yongs su brtags/ /gang zhig slar yang gcig gyur pa/ /rnal 'byor pa yi rnal 'byor byung / /sangs rgyas rjes dran la dmigs shing / /chos ni rjes su 
dmigs pa yi/ /tshogs gnyis kyi ni sbyor ba yis/ /rkang gnyis dam pa nyid du 'gyur/ /b+ha gar ling ga rab bzhag ste/ /sangs rgyas skur ni rnam par bsgom/ /sangs rgyas rjes dran rnal 'byor pa/ /sangs rgyas sprin ni bsgom par bya/ /
b+ha gar ling ga rab bzhag ste/ /rdo rje chos ni rnam par bsgom/ /chos ni rjes dran rnal 'byor pa/ /chos kyi sprin las char rab 'bebs/ /mtshan ma ling ga zhes bshad de/ /phyag rgya'i mtshan ma rnam pa bzhi/ /'joms pas b+ha ga zhes bshad 
</page>

 <page>
<ph>4</ph><p>085-2b</p>
de/ /nyon mongs 'joms pa'i dam pa yin/ /sems can kun gyi dngos kun gyi/ /rang sems chos ni bsdus pa yin/ /chos bdag med pa'i sbyor ba yis/ /bsad na rang nyid 'chi bar 'gyur/ /rang gi sems nyid rdzogs sangs rgyas/ /rtogs par bya ba 
sems nyid yin/ /rang gi sems nyid gsad bya ba/ /sems nyid kho na gsad par bya/ /sbyor ba nyid dang yang dag 'brel/ /gang yang srid pa 'byung ma yin/ /gang tshe sangs rgyas de tshe ni/ /sbyor lnga sangs rgyas bdag ces bsgom/ /ting 'dzin ye shes las 
byung ba/ /sangs rgyas nyid phyir mdor bsdus pas/ /sangs rgyas rnal 'byor med par ni/ /rnal 'byor pa ni 'tshang mi rgya/ /phra mo'i dngos po ci bzhin mthong / /sdug pa'i dngos por de bzhin te/ /dngos dang dngos med khyad par ni/ /bsgom pa kun tu 
brtags pa yin/ /dngos po bsgom pa'i dngos ma yin/ /bsgom par bya ba bsgom pa min/ /dngos po bsgoms par gyur pa yis/ /rang gi sems ni yongs su sbyangs/ /sangs rgyas sangs rgyas yul ma yin/ /sems can yul du'ang mi 'gyur gyi/ /
rang sems rtogs pas sangs rgyas te/ /sangs rgyas sangs rgyas rtogs pas min/ /gnyis med sbyor ba 'di la yang / /ting nge 'dzin gyis ye shes brtags/ /rgyu yi de nyid ji ltar mthong / /'bras bu'i de nyid de nyid yin/ /rgyu yi de nyid cung zad med/ /'bras bu'i 
de nyid de bzhin no/ /de nyid de ni de bzhin shes/ /de nyid rnal 'byor pa kun spyod/ /rgyu yis rgyu ni dngos por min/ /'bras bu'i dngos por 'bras bus min/ /rgyu de 'bras bu'i dngos por rung / /rang gi sems ni so sor snang / /ye shes de ni rgyu dngos te/ /gsang 
de 'bras bu'i dngos po yin/ /gsang ba gnyis med spyod pa yis/ /de yi dngos pos mchog yin no/ /de nyid de nyid rtogs gyur pa/ /gsang de gsang ba'i rnal 'byor pa/ /gsang ba de rig shes pa ste/ /mchog ni mchog gi rnal 'byor pa/ /sdug pa'i ngo bor gang 
</page>

 <page>
<ph>5</ph><p>085-3a</p>
bshad pa/ /mi sdug pa yang de yi dngos/ /sdug dang mi sdug gzugs gang yin/ /mi mthong de ni de bzhin gshegs/ /rnam shes tsam ni med pa ru/ /rnal 'byor rnal 'byor 'byung mi 'gyur/ /ci ltar ye shes mchog dag pa/ /de ltar dag 
pa de bzhin gshegs/ /rnam par shes pa rnam pa bzhi/ /phyag rgya bzhi yi cho ga yis/ /gsang ba gnyis med sbyor ba yis/ /sku gsung thugs ni yang dag byung / /thugs ni phyag rgya chen po ste/ /dam tshig phyag rgya kun tu 'gro/ /chos kyi phyag rgya gsung gi ste/ /
las kyi phyag rgya sku yi yin/ /rgya yis rgyas btab dngos po ni/ /gsang bdag gsang ba'i rnal 'byor pa'o/ /rang rig pa yi ngo bo yis/ /ting 'dzin ye shes brtags pa yin/ /lus ngag sems su rnam brtags pa'i/ /bya ba rgyud du rnam brtags pa/ /gsang 
ba rnam pa gsum du bshad/ /rdo rje las can sna tshogs bzhin/ /sangs rgyas lnga yi bdag nyid ni/ /gsang ba'i ye shes bla med yin/ /phyag rgya bzhi po gsang ba de/ /rnal 'byor pa yis las grub byed/ /'byung ba chen po bzhi po yang / /phyag rgya bzhi zhes bshad 
pa yin/ /phyag rgya bzhi yi mnyam sbyor ba/ /lha mo bzhi dang yang dag sbyor/ /sa ni spyan zhes bshad pa yin/ /chu ni mA ma kI zhes bshad/ /me dang rlung zhes grags pa ni/ /gos dkar mo dang sgrol ma yin/ /dbang chen sa yi khams yin te/ /chu yi khams 
ni chu dkyil 'khor/ /me ni me yi khams yin te/ /rlung ni rlung gi dkyil 'khor ro/ /dbang chen kha dog ser po ste/ /gru bzhi pa ste rgyas pa yin/ /chu yi dkyil 'khor zlum po ste/ /dkar po'i mdog can zhi ba'i yin/ /me yi dkyil 'khor kha dog dmar/ /
gru gsum dbang gi las rnams la'o/ /rlung gi dkyil 'khor gzhu yi dbyibs/ /nag po'i gdug pa'i las rnams la/ /'byung ba che bdag las grub pa/ /las kyi dngos grub yon tan bzhi/ /las kyi dngos grub dngos grub mchog /'khor los sgyur ba 
</page>

 <page>
<ph>6</ph><p>085-3b</p>
rnam pa bzhi/ /zhi ba la ni spyan gyi tshul/ /rgyas pa pad+ma'i rdo rje can/ /dbang la rnam par snang mdzad gnas/ /rdo rje khro bo mngon spyod la'o/ /zhi ba dgongs ka bya ba yin/ /de bzhin rgyas pa snga dro la/ /gdug pa'i las rnams nyi ma'i gung / /dbang 
gi las ni mtshan phyed bya/ /zhi la dkar po sbyar bar bya/ /ser por snang ba rgyas pa la/ /dbang gi las la dmar po ste/ /gdug pa nag po rab tu sbyar/ /ting 'dzin ye shes las byung ba/ /las kyi bsgrub pa dam pa yin/ /bcom ldan dag pa bsgom 
bya ste/ /sangs rgyas kun las mi g.yo gyur/ /b+ha ga'i dbus su gsang ba'i bdag /rdo rje'i dbyings ni de bzhin gshegs/ /lnga yi bdag gyur bdag nyid ni/ /bsgoms na g.yo ba med par 'gyur/ /snying la gnas pa'i lha mo che/ /rnal 'byor pa yi 
rnal 'byor bskyed/ /sangs rgyas thams cad skyed mdzad yum/ /rdo rje dbyings kyi dbang mor bshad/ /'dod chags zhe sdang gti mug ste/ /'di dag 'jig rten dug gsum yin/ /sangs rgyas bcom ldan dug mi mnga'/ /rdo rje dbyings ni de bzhin gshegs/ /
chags dang sdang dang rmongs pa rnams/ /bsgoms nas khams gsum pa yi bdag /sangs rgyas bcom ldan 'das gyur te/ /sangs rgyas bden pas dug bcom mo/ /rang sems so sor rtogs pa yis/ /gti mug sems ni de bzhin gshegs/ /
rmongs pa nyid ni 'jig rten gyur/ /sems can kun la blta bar bya/ /zhe sdang sems ni de bzhin gshegs/ /phra mo'i ye shes yang dag bskyed/ /sdang gyur rdo rje nyid du gyur/ /sems can thams cad gzhig par bya/ /'dod chags sems ni de bzhin 
gshegs/ /byang chub sems ni yang dag bskyed/ /chags gyur bzang po nyid gyur pa/ /sangs rgyas thams cad chags par bya/ /byams pa'i sems ni de bzhin gshegs/ /nga rgyal yang dag bskyed nas ni/ /mdza' bor gyur cing kun nyid gyur/ /
</page>

 <page>
<ph>7</ph><p>085-4a</p>
sangs rgyas kun la 'khyud par bya/ /chags pa'i lta bas byams pa ste/ /thugs rje'i chos ni smra ba dang / /kun la mi 'jigs sbyin pa dang / /sangs rgyas thams cad mnyes bya ba'o/ /rnal 'byor sbyin las rab dga' ste/ /tshul khrims ldan 
las dri med 'gyur/ /bzod pa las ni 'od byed pa/ /brtson las 'od 'phro can dang ldan/ /bsam gtan las ni sbyang dka' ba/ /shes rab kyis ni mngon gyur mthong / /thabs chen las ni ring du song / /stobs dang ldan las mi g.yo 'gyur/ /smon lam 
gyis ni legs blo ldan/ /ye shes ldan las chos kyi sprin/ /rgyal ba de bzhin gshegs pa ni/ /rang rig bdag nyid bcu gcig 'gyur/ /pha rol phyin pa bcu rnams dang / /stobs dang dbang ni rdzogs gyur cing / /sa bcu las ni 'das gyur pa/ /mtshan ma 
brtan gyur de las ni/ /rdo rje'i chu ni rdzogs sangs rgyas/ /chos kyi bdud rtsi bcud len yin/ /sangs rgyas kun gyi mtha' yas pa/ /gzung dang 'dzin pa spongs pa yin/ /chos kyi bdud rtsi bcud kyis len/ /rdo rje'i chu ni dag 'thungs pas/ /rdo rje slob dpon 
rnal 'byor pa/ /gdod nas dag par de tshe 'gyur/ /gdod nas dag par gnas gyur pa/ /de nas byang chub sems su 'gyur/ /byang chub sems kyi bdag can 'gyur/ /byang chub sems dpa' de bzhin gshegs/ /rnam par grol ba'i ras kyis g.yogs/ /
byang chub sems ni bla na med/ /yang dag bskyed gyur rnal 'byor pa/ /rdo rje sems dpa' snying la 'dug /sems can khams ni mtha' yas pa'i/ /ma gyur dam tshig 'dzin byed pa/ /rdo rje dam tshig gis spyod na/ /rtag tu dam tshig gnas par 'gyur/ /
khams gsum lam ni nyams dga' bar/ /bud med ces bshad ji snyed pa/ /cho ga bzhin du kun spyod cing / /thugs kyi rdo rje smad mi bya/ /rdo rje gsum gyi sku la gnas/ /dam tshig phyag rgya ji snyed pa/ /rdo rje dam tshig gsum gyis bya/ /gsung gi rdo rje smad 
</page>

 <page>
<ph>8</ph><p>085-4b</p>
mi bya/ /rdo rje sems dpa' las byung ba'i/ /phyag rgya kun ni bud med bzang / /de rnams sten pa'i rnal 'byor pa/ /phyag rgya thams cad dbang du 'gyur/ /'jig rten khams ni thams cad na/ /bud med ces bya ji snyed pa/ /phyag rgya chen po'i sbyor ba 
yin/ /de dag kun la nye bar sbyor/ /gsang ba mchog gi rnal 'byor pa/ /ting 'dzin ye shes dam pa yin/ /gal te dngos grub mchog 'dod na/ /nga rgyal ma yin hU~M ma yin/ /rig pa ma yin sngags rig min/ /lag pa'i phyag rgya'ang mi bca'o/ /
mchod rten gyi ni las mi bya/ /glegs bam dag kyang bklag mi bya/ /dkyil 'khor dag ni mi bya zhing / /rdo rje mchog gsum phyag mi btsal/ /slob dpon smad par mi bya ste/ /bla ma sangs rgyas kun dang mnyam/ /khyod kyis srog chags gsad par bya/ /
brdzun gyi tshig kyang smra bar bya/ /khyod kyis ma byin blang bya zhing / /gzhan gyi bud med bsten par bya/ /sbyin sreg yang na bsam gtan min/ /lus ngag yid ni mi phyed pa/ /gzhan min sems kyis bya ba ste/ /'di ni gsang ba'i mchog yin no/ /sngags 
rnams thams cad rab tu 'grub/ /rnal 'byor kun kyang rnam kun tu/ /de bas 'bad pa thams cad kyis/ /sangs rgyas chos ni bsgom par bya/ /ma 'dres chos ni bcwa brgyad po/ /sangs rgyas chos zhes bshad pa yin/ /de rnams rtag tu bsgom pa ni/ /
sangs rgyas chos ni sgrub byad yin/ /bsam gtan bzhi dang gzugs med bzhi/ /rtag tu thob par byas pa dang / /'gog pa'i snyoms 'jug de yis ni/ /sangs rgyas byang chub rab tu bsgrub/ /byang chub phyogs ni sum cu bdun/ /chos su yang dag 
bshad pa gang / /de rnams bsgoms pas dag pa dang / /byang chub sems dpa' 'gro phan yin/ /'gro ba rnams la spro ba'i sems/ /brtan zhing snying po rab bsgoms pa/ /stong pa'i de nyid las byung ba/ /rdo rje ye shes zhes bya ba bshad/ /chos bdag 
</page>

 <page>
<ph>9</ph><p>085-5a</p>
med las yang dag byung / /gnyis med ye shes dam pa ste/ /chos nyid mchog gi ye shes ni/ /chos kyi dbyings zhes yang dag bshad/ /'di ni chos dbyings ye shes te/ /rdo rje lta bu'i ting 'dzin skyes/ /rdo rje ye shes rang bzhin 
sems/ /rdo rje dbyings zhes bya bar bshad/ /sems kyi spro ba'i sbyor ba yis/ /phra mo'i ye shes sogs sbyor ba/ /de bzhin gshegs kun ye shes ni/ /rnam par snang mdzad ces byar bshad/ /byams pa spro ba'i sbyor ba yis/ /sbyor ba spyod par 
byed pa'i mchog /zag med brtan par gyur pa yi/ /thugs ni mi bskyod pa zhes bshad/ /thugs rje spro ba'i tshul gyis ni/ /sems can phan 'dogs mdzad pa po/ /thugs ni 'gro don yang dag ldan/ /rin chen 'byung ldan zhes bshad do/ /
dga' bas spro ba'i sbyor ba yis/ /theg chen mchog ni dri ma med/ /thugs ni 'od gsal dag pa ni/ /'od dpag med ces de bshad do/ /btang snyoms spro bar mdzad pa'i shugs/ /sems can thams cad rtogs mdzad pa/ /don yod bla med bya ba ni/ /
don yod grub par de bshad do/ /byang chub rang bzhin ye shes mchog /de 'dir rdo rje zhes bshad de/ /rdo rje ye shes las byung ba/ /rdo rje sems dpa' de bshad do/ /sangs rgyas thams cad spyan 'dren pa/ /rdo rje lcags kyu zhes bshad de/ /rdo rje'i rigs rnams 
kun gyi rgyal/ /rdo rje rgyal por de bshad do/ /sangs rgyas thams cad chags byed pas/ /mnyes par byed pa zhes bshad de/ /bdud kyi sbyor ba chags pa che/ /rdo rje chags par de bshad do/ /sangs rgyas thams cad mnyes byed cing / /legs so zhes pa rab 
sogs pa/ /byang chub sems dpa' dga' byed pas/ /rdo rje legs par de bshad do/ /byang chub sems dpa'i sbyin pa gang / /mkha' mnyam rdo rje las byung ba/ /don yod rin chen chen po ste/ /rdo rje rin chen de bshad do/ /ma rig bral ba'i ye shes ni/ /tshogs 
</page>

 <page>
<ph>10</ph><p>085-5b</p>
dag las ni nges par byung / /thar pa'i snang ba gzi brjid che/ /rdo rje nyi mar de bshad do/ /rnam pa kun gyi dngos ye shes/ /thar pa'i lam 'jug thob mdzad gang / /chos kyi rgyal mtshan tog chen po/ /rdo rje dbal du de bshad do/ /rdo rje bzhad pa rnal 'byor che/ /sangs 
rgyas kun 'byung rmad byung ba/ /'di ni byang chub sems dpa' che/ /rdo rje bzhad par de bshad do/ /sangs rgyas kun gyi rnal 'byor che/ /sangs rgyas chos ni rtogs mdzad pa/ /de bzhin gshegs pa'i chos dag pa/ /rdo rje chos su de bshad do/ /shes rab rnon po theg pa che/ /
nyon mongs thams cad nges gcod mdzad/ /shes bya'i sgrib pa gcod pa po/ /rdo rje rnon por de bshad do/ /sangs rgyas rol mo'i 'khor lo ni/ /chos kyi 'khor lo rab bskor bas/ /sems dpa' chen po theg pa che/ /rdo rje rgyu zhes de bshad do/ /shes rab ye 
shes rang bzhin dag /gsung gi sgra ni rnam par spangs/ /'jam pa'i gsung gi bdag nyid gyur/ /rdo rje smra bar de bshad do/ /pha rol phyin pa kun gyi zhabs/ /chos rnams thams cad rtogs mdzad pa/ /sems can kun don sprul pa po/ /rdo rje las zhes bya bar 
bshad/ /sangs rgyas rjes dran yang dag grub/ /theg pa dman pa rnam spangs shing / /byang chub sems la rab zhugs pa/ /rdo rje bsrung bar de bshad do/ /sdig pa thams cad zad byed cing / /de bzhin nyon mongs rnam sreg la/ /nyon mongs zad pa nyer len pas/ /
rdo rje gnod sbyin de bshad do/ /sku gsung thugs kyi rdo rje rnams/ /bcing ba ru ni yang dag gyur/ /de nyid de nyid ye shes te/ /rdo rje khu tshur zhes bshad do/ /dam tshig phyag rgya thams cad ni/ /rdo rje bsdams las yang dag byung / /rdo rje khu tshur gnyis gyur pa/ /
las kyi phyag rgya zhes bshad do/ /nga rgyal med cing snang ba med/ /mtshan ma med cing zhen pa med/ /bdag med mnyam nyid ye shes ni/ /rdo rje sems dpa' zhes byar bshad/ /gsang ba'i mnyam par 'byor pa 'dir/ /ye shes pha rol phyin dge ba/ /rnam pa 
</page>

 <page>
<ph>11</ph><p>085-6a</p>
bcu gnyis yang dag byung / /rdo rje pha rol phyin pa'i 'od/ /byang chub sems ni rab bsgoms pas/ /pha rol sangs rgyas nyid son pa'i/ /pha rol phyin thob ye shes ni/ /rdo rje sems mar bshad pa yin/ /bsdu ba'i dngos po bzhi rnams ni/ /
shes rab pha rol phyin rdo rje/ /chos bzhi gcig tu gyur pa ni/ /rdo rje rin chen mar bshad do/ /gsang ba'i ye shes ye shes che/ /de nyid pha rol phyin dge ba/ /pha rol phyin pa che las byung / /rdo rje chos mar shes par bya/ /pha rol phyin pa'i dge ba ni/ /sbyor 
ba'i thabs su rab bstan pa/ /rdo rje las mar shes par bya/ /gang phyir de ni rol ba dge/ /sgeg mo sbyin pa'i pha rol phyin/ /tshul khrims pha rol phyin dge bas/ /brgyan pa'i yan lag yid 'ong yin/ /glu ma bzod pa'i pha rol phyin/ /ched du brjod pa'i chos 
brjod pa'o/ /gar ma brtson 'grus pha rol phyin/ /myur du sangs rgyas nyid ster ba'o/ /bdug pa shes rab pha rol phyin/ /kun tu khyab par spros phyir ro/ /me tog bsam gtan pha rol phyin/ /'dod pa'i 'dam gyis ma gos pa'o/ /mar me smon lam pha rol phyin/ /
phyogs kun snang bar byed pa yin/ /dri ni thabs kyi pha rol phyin/ /dri ngan thur sel dge ba yin/ /sangs rgyas kun gyi thabs chen po/ /dbye ba rnam pa bzhi yis gnas/ /thams cad 'dod pa'i thabs chen po/ /rdo rje lcags kyu zhes bshad do/ /byang chub spyad pa 
spyod byed pa/ /rdo rje zhags pa zhes bshad do/ /theg pa 'di la brtan 'gyur gang / /rdo rje lcags sgrog ces bshad do/ /chos rnams thams cad ma skyes shing / /gdod nas zhi ba mkha' dang mnyam/ /de lta'i tshig ni rab 'jug pas/ /rdo rje dril bu zhes bshad do/ /
tshogs gnyis kyis ni sbyor ba yis/ /sems can kun gyi don ston pa'i/ /sems ni rang bzhin gyis 'od gsal/ /zla ba'i dkyil 'khor yin par bshad/ /yang dag rdo rje rtogs pa ste/ /'dzin pa'i sbyor nyid lcags kyu yin/ /phra bar 'bigs pa mda' zhes bya/ /
</page>

 <page>
<ph>12</ph><p>085-6b</p>
dgyes pas legs so zhes bya ba/ /spras pas rin po che ru bshad/ /gzi brjid ces bya nyi ma yin/ /bsgreng bas tog tu bshad pa ste/ /rnam par 'byed pas bzhad par bshad/ /'dod chags dag pa pad+ma yin/ /nyon mongs dgra bcom ral gri ste/ /dkyil 
'khor sbyor bas 'khor lo yin/ /gang gi brjod pas smra bar bshad/ /kun nyid sna tshogs rdo rje yin/ /gzhig dka'i sbyor ba go cha yin/ /'jigs pa'i spyod pa'i mche ba ste/ /phyag rgya'i sbyor nyid bcing ba yin/ /dkyil 'khor du ni gang bshad pa/ /yid kyi dkyil 
'khor dam pa yin/ /gzhal yas khang ni ye shes te/ /sems kyi brtsegs pa bsgreng ba yin/ /phyi yi gru bzhi ba gang yin/ /tshad kyis mnyam pa nyid gyur pa/ /byams pa la sogs sems gang yin/ /thig bzhi zhes ni bshad pa yin/ /chos kyi sbyor ba rjes dran nyid/ /
gang de rdo rje thig tu bshad/ /lta ba kun las rnam grol ba/ /ye shes thig tu bshad pa yin/ /tshul khrims tshogs kyi dam pa ni/ /gang zhig rgyan du bshad pa yin/ /dad dbang la sogs sems gang yin/ /ra ba lngar ni yang dag byung / /rnam par thar pa bzhi po ni/ /sgo 
rnams su ni yang dag bshad/ /yang dag spong ba bzhi po ni/ /rta babs rnams dag ka bar byung / /dran pa nyer gzhag bzhi po ni/ /khyams rnams bzhi por shes par bya/ /rdzu 'phrul rkang pa bzhi po ni/ /de ni sgo khyud rnam bzhi yin/ /byang chub yan lag bdun po ni/ /
phreng ba me tog chun brgyan pa/ /'phags lam yan lag brgyad po ni/ /ka ba brgyad ces bya bar bshad/ /sgrib pa gnyis las rnam grol zhing / /ting 'dzin ye shes kyis brtags pa/ /lam gyi ye shes khyad par rnams/ /rnga yab ces ni yang dag bshad/ /nyon 
mongs thams cad des gcod cing / /nyon mongs 'phrog pas dra ba ste/ /yang dag gcod cing spong ba nyid/ /sel ba'i spong ba la gnas pa/ /tshogs gnyis kyi ni sbyor ba nyid/ /nyon mongs pa yi phyed 'phrog pa/ /dra ba phyed ces bya bar bshad/ /rang bzhin 'od gsal gang 
</page>

 <page>
<ph>13</ph><p>085-7a</p>
yin de/ /byang chub sems ni bla med yin/ /sems ni don kun skyed byed pa/ /zla ba'i dkyil 'khor yin par bshad/ /shes rab ye shes rang bzhin dag /rdo rje lta bu'i ting 'dzin skyes/ /thar pa'i snang ba gzi brjid che/ /nyi ma'i dkyil 'khor 
yin par bshad/ /tshon rtsi lngar ni yang dag bshad/ /lta ba lnga yi me tog yin/ /ye shes lnga yi des sbyor nyid/ /sangs rgyas lnga zhes yang dag bshad/ /nam mkha' bzhin du bdag med pa'i/ /rnam shes ye shes dam pa yin/ /ye shes de yi rgyan 
bshad pa/ /chags pa'i sems zhes bya bar bshad/ /chags bral las ni byang chub 'byung / /chags pa'i sems las gzhan yin no/ /de bas chags dang chags bral ba/ /byang chub sems zhes yang dag bshad/ /'jig rten chags dang bral bas 'dul/ /
phyag rgya'i dngos grub chags las byung / /der ni thabs kyi sgom pa dag /dngos grub thams cad ster ba yin/ /ji ltar 'jig rten 'dul 'gyur ba/ /de ltar rnal 'byor pa yis spyad/ /ji ltar gdul bya dag gyur pa/ /zhen pa kun tu mchod par 'gyur/ /mtshan 
nyid gang zhig yang dag bshad/ /mtshan nyid des ni mtshon par 'gyur/ /sku gsung thugs kyi phyag rgya yis/ /rgyas btab ye shes yin pa bshad/ /phyag rgya bsgoms pas rnal 'byor pa/ /rtag tu phyag rgya'i bdag can 'gyur/ /rgyas btab dngos po shes nas ni/ /
bsgoms na phyag rgyas btab par 'gyur/ /mtshan dang mtshan nyid 'brel ba ni/ /shes nas rnal 'byor yang dag spyod/ /ji ltar mtshan nyid yang dag grub/ /de bzhin dag pa myur du 'grub/ /g.yas pa'i cha yi mtshan mas ni/ /shes rab can ni rab tu bstan/ /
g.yon gyi mtshan ma ji ltar mthong / /de yis thugs rje mtshon pa yin/ /phyag ni gnyis ka'i mnyam sbyor las/ /ting 'dzin gnyis su bshad pa yin/ /zhabs gnyis kyi ni mtshan ma yis/ /tshogs gnyis dag ni bstan pa yin/ /sor mo lnga yi mnyam sbyor las/ /dkyil 
</page>

 <page>
<ph>14</ph><p>085-7b</p>
'khor lnga yis brgyan pa yin/ /sangs rgyas lnga yi mngon byang chub/ /rim pa bzhin du bstan bya ste/ /gang zhig gung mo ston pa ni/ /nam mkha' las ni byung ba mtshon/ /gang zhig mdzub mo ston pa ni/ /des ni dbang chen dkyil 'khor yin/ /gang zhig 
srin lag ston pa ni/ /chu yi dkyil 'khor zhes bshad do/ /gang zhig mthe bo ston pa ni/ /de yis me ni mtshon pa yin/ /gang zhig mthe'u ston pa ni/ /rlung gi dkyil 'khor nyid du 'gyur/ /gang zhig lte ba ston pa ni/ /rdo rje dbyings kyi dbang phyug bshad/ /
gang zhig snying ga ston pa ni/ /rdo rje sems mar rjes su dpag /gang zhig smin mtshams ston pa ni/ /rdo rje rin chen ma zhes bya/ /gang zhig lkog ma ston pa ni/ /rdo rje chos mar shes par bya/ /gang zhig spyi bo ston pa ni/ /rdo rje las mar shes par bya/ /byang chub 
lngar mngon byang chub pa'am/ /yang na ye shes lnga rnams sam/ /sangs rgyas lnga dang yang dag ldan/ /dkyil 'khor byang chub yin par bstan/ /sngon gyi sgrar ni ji skad bshad/ /mdun du de ni rab tu bstan/ /rgyab kyi sgrar ni ji ltar bshad/ /phyi mar de ni yang dag bstan/ /
gang du thog ma'i sgrar gyur pa/ /de ni rgyu yi sgra ru bstan/ /gang zhig tha ma'i sgrar gyur pa/ /'dir ni 'bras bur yang dag bstan/ /sangs rgyas bcom ldan gnyis mi mnga'/ /rgyu dang 'bras bur ldan 'gyur min/ /gang phyir thog ma tha ma med/ /de phyir rtag pa zhes bshad do/ /
rang sems rtogs pas sangs rgyas te/ /rtogs par bya ba'ang sems nyid yin/ /sangs rgyas zhing zhes bshad pa dang / /byang chub sems su shes par bya/ /rang bzhin dag pa'i sems can ni/ /kun tu rig par yang dag bshad/ /sems can rang bzhin dag pa ni/ /
byang chub sems su shes par bya/ /dang por gyur pa snying gar rdebs/ /brtan pa nyid du'ang rang nyid 'gyur/ /skra 'dzin pa ni ral pa'i dbus/ /'od dpag med du mnyam gzhag yin/ /tsum pa na ni rjes bshad pa/ /de bzhin gshegs pa rdo rje gsung / /dbang po gnyis 
</page>

 <page>
<ph>15</ph><p>085-8a</p>
ni mnyam sbyor ba/ /rnam par snang mdzad ces bshad do/ /bu mo lo grangs bcu gnyis par/ /skyes mchog thub pas gang gsungs pa/ /pha rol phyin pa bcu gnyis su/ /gsungs kyi gzhan du mi brtag go/ /bu mo lo grangs bcu drug par/ /de 
bzhin gshegs pas gang gsungs pa/ /rdo rje sems sogs sems dpa' yi/ /bsgom pa'i don gyi sgra yin no/ /lha mo lo grangs nyi shu par/ /'khor los sgyur bas ji skad gsungs/ /mchod pa nyi shu'i bdag nyid can/ /nyi shu po dang rim bzhin no/ /rang 
gi chung ma rang rig las/ /byung ba'i rang rigs yin par bshad/ /gzhan gyi chung mar gang bstan pa/ /gzhan sdug gzhan gyi rig pa yin/ /gci dang rdo rje zhes bshad pa/ /rdo rje ye shes bla med yin/ /bshang dang pad+ma zhes bshad pa/ /chos kyi ye shes 
rnyog med yin/ /yongs su gsal bar rnam shes pa/ /dkyil 'khor thugs kyi dam pa yin/ /sku gsung thugs kyi spyod pa yis/ /'bad pa yis ni mchod byed pa/ /rang gi rdo rje pad+mar ldan/ /dbang po gnyis las byung ba yi/ /rang gi khu ba thig le yis/ /
rdo rje sems dpa' mchod par bya/ /tshogs gnyis kyi ni sbyor ba yis/ /sangs rgyas thams cad gcig bsdus pa/ /gnyis med gnyis nyid la brten pa/ /thugs rje nyams dang yang dag ldan/ /dbang po gnyis kyi mnyam sbyor bas/ /rang gi khu ba mkhas pa yis/ /
rnal 'byor chen po byung nas ni/ /dkyil 'khor yang dag byin gyis brlab/ /dgod dam rab tu smra ba 'am/ /sangs rgyas rol mo'i gar byed pa/ /lha mo bzhi yi mnyam sbyor bas/ /rgyu dang mi rgyu rnams kyis rol/ /gsang zhing legs par bsgril pa dang / /tshad dang ldan zhing 
mdzes pa yis/ /shes rab can gyis thig gdab pa/ /sku gsung thugs ni bsgoms pas so/ /zur bzhi pa la sgo bzhi pa/ /rta babs bzhis ni mdzes byas la/ /thig bzhi dang ni yang dag ldan/ /dar dang me tog phreng bas brgyan/ /grwa yi mtshams ni thams cad dang / /sgo khyud 
</page>

 <page>
<ph>16</ph><p>085-8b</p>
kyi ni nang rnams su/ /rdo rje rin chen spras pas ni/ /phyi yi dkyil 'khor thig gdab bo/ /rdo rje'i thig gis yongs bskor zhing / /ka ba brgyad kyis nye bar mdzes/ /ka ba brgyad kyi nang gnas pa'i/ /dkyil 'khor brgyad par bstan pa dang / /grwa yi dkyil 'khor dor bar ni/ /rdo rje lha mo'i tshogs kyis 
mchod/ /'khor lo lnga dang yang dag ldan/ /dkyil 'khor lnga yis rnam par brgyan/ /dra ba dra phyed kyis brgyan cing / /rnga yab kyis ni nyer spras pa/ /khru ni bcu gnyis bya ba 'am/ /khru bcu drug tu rab tu brtag /yang ni khru ni nyi shu tsam/ /nyi shu lnga dang ldan pa yis/ /khru ni nyi shu 
lnga pa yis/ /dkyil 'khor yang dag byin gyis brlab/ /sgo rnams kyi ni dbus ma'i cha/ /cha dgu ru ni rnam dbye ba/ /dkyil 'khor sgo ru bsams nas ni/ /sgo khyud der ni bya ba yin/ /sgo khyud dkyil 'khor rnam pa ni/ /snying po'i dkyil 'khor dang mnyam par/ /dgu 
cha ru ni rnam bgos te/ /grwa yi dkyil 'khor dor bar bya/ /tha mar khyams dang ldan pa yi/ /dkyil 'khor lngas ni brgyan pa dang / /kha dog lnga dang yang dag ldan/ /gru bzhi par ni brtag par bya/ /lta ba lnga po bgrod dka' che/ /kha dog lnga yi de bzhin gshegs/ /
sangs rgyas lnga dang mnyam sbyor pas/ /sa ni tshon gyis rab tu bsgyur/ /dkyil 'khor lnga yi dbus su ni/ /sangs rgyas lnga ni dgod par bya/ /kha dog lnga dang ting 'dzin gyis/ /'dod pa'i yon tan lnga yis khyab/ /shel dang zla ba'i 'od 'dra zhing / /sangs rgyas thams 
cad gcig bsdus pa/ /de bzhin gshegs pa rnam snang mdzad/ /dpa' bo'i lta ba de bzhin gshegs/ /in+d+ra nI la'i 'od 'dra zhing / /rdo rje thams cad gcig bsdus pa/ /mi bskyod ye shes las byung ba/ /rdo rje'i lta ba de bzhin gshegs/ /'dzam bu'i gser gyi 
'od 'dra zhing / /sangs rgyas thams cad gcig bsdus pa/ /sems can kun gyi don du byung / /'bar ba'i lta ba de bzhin gshegs/ /dpa' bo chen po pad+ma 'dra/ /pad+ma rA ga'i nor bu'i 'od/ /chos kyi ye shes las byung ba/ /chags pa'i lta ba de bzhin gshegs/ /
</page>

 <page>
<ph>17</ph><p>085-9a</p>
ma rgad kyi ni 'od 'dra zhing / /sangs rgyas thams cad gcig bsdus pa/ /sangs rgyas kun gcig las byung ba/ /byams pa'i lta ba de bzhin gshegs/ /dbus ma'i sa yi gzhi dag pa/ /nor bu chu shel mdog 'dra ba/ /shar phyogs nyid 
du sngon po che/ /lho ru ser po yang dag ldan/ /nub phyogs der ni dmar po ste/ /byang du ljang dang yang dag ldan/ /kun tu khyams dang ldan pa la/ /sgor ni khyams dang bral ba'o/ /gang zhig dbus mar yang dag bshad/ /sangs rgyas ye shes bla med yin/ /
gzhan dag don kun yang dag ldan/ /ting 'dzin ye shes dam pa yin/ /nam mkha'i dbyings kyi dbus gnas par/ /zla ba'i dkyil 'khor dam pa bsam/ /sangs rgyas sku ni rnam bsgoms la/ /spyan ni dbus su bsam par bya/ /bzhin bzangs spyan ni yangs pa dang / /
nor bu chu shel mdog 'dra la/ /mtshan rnams thams cad yongs su rdzogs/ /bud med sgyu ma'i mchog 'dzin pa/ /phyag tu 'khor lo bsgom bya ste/ /khams gsum pa ni dbang byed pa/ /dngos kun grub byed ye shes ni/ /'khor lo yid bzhin nor bu'i mdog /nam 
mkha'i rdo rje dbus chud par/ /zla ba'i dkyil 'khor dam pa bsam/ /sangs rgyas sku ni rnam bsgoms la/ /nam mkha'i rdo rje mchog bsgom mo/ /zhal mdzes spyan ni yangs pa dang / /ut+pal sngon po'i 'dab ma'i mdog /mtshan rnams thams cad yang dag rdzogs/ /
nam mkha'i sgyu ma'i mchog bsam mo/ /phyag tu ut+pal sngon dmar te/ /khams gsum pa ni phyag byas pa/ /sangs rgyas byang chub byed pa'i mchog /gsang ba'i dngos grub rdo rje can/ /nam mkha' rdo rje'i dbus chud pa/ /zla ba'i dkyil 'khor dam pa bsam/ /
sangs rgyas sku ni rnam bsgoms la/ /rdo rje chos mar rnam par bsam/ /mdzes pa'i zhal la spyan yangs pa/ /pad+ma rA ga lta bu'i mdog /sku mdog dmar po yang dag byung / /chags pa'i pad+ma 'dzin sdug pa/ /mtshan rnams thams cad yang dag rdzogs/ /rgyan 
</page>

 <page>
<ph>18</ph><p>085-9b</p>
rnams kun gyis rnam par brgyan/ /phyag tu ut+pal dmar po ni/ /sangs rgyas thams cad rab bsgoms pa'o/ /chos kyi ye shes byed pa mchog /gsang ba dam tshig rdo rje can/ /mkha' dbyings rdo rje'i dbus chud par/ /zla ba'i dkyil 'khor dam pa bsam/ /sangs 
rgyas gzugs ni rnam bsgoms la/ /sgrol ma mchog ni bsam par bya/ /zhal mdzes spyan ni yangs pa dang / /sna tshogs rgyan gyis rab tu brgyan/ /kha dog ser po nyid bsam zhing / /bud med sgyu ma'i dregs bor ba/ /phyag tu ut+pal dam pa ni/ /ser po snang ba bsgom 
par bya/ /rdo rje nyid 'dzin las byung ba/ /sems can kun gyis phyag byas pa'o/o~M /o~M ru ru s+phu ru dz+wa la tiSh+Tha sid d+ha lo tsa ne/ sarba ar+tha sA d+ha ni swA hA/o~M o~M shaM ka re shAn+ti ka re g+h+ruT+Ta g+h+ruT+Ti ni/ g+hA ta ya g+tA ta ya g+hu T+Ti ni swA hA/ o~M ka Te bi ka Te ni ka Te ka Ta~M ka Te swA hA/ o~M tA re tu t+tA re 
tu re swA hA/ rig pa'i lha mo bzhi'o/ /sku ni lus kyi ngo bo yis/ /thugs ni sems kyi rnam pa nyid/ /gsung ni ngag gi rnam pa yin/ /mchod na mchod pa'i bdag nyid 'gyur/ /sku gsung thugs kyi gsang ba ni/ /mkhas pa yis ni bsrung bya ste/ /bsrungs na mchog 
tu gsang ba ni/ /rtag par kun tu 'byung bar 'gyur/ /dngos po yongs su dag pa ni/ /med pas kun tu brtag mi 'byung / /rnal 'byor pa yis rnal 'byor thob/ /tshogs med yang dag mi mthong ngo / /de bas gsang ba'i ye shes 'byung / /rnal 'byor kun tu 
'byung bar 'gyur/ /shes rab pha rol phyin pa'i thabs/ /ting 'dzin ye shes brtags pa yin/ /chos rnams thams cad rnam dag pa/ /dag pa nyid du gyur pa ni/ /ji ltar lha yi nor bu ni/ /Rang gi 'od kyis rtag tu snang / /srid pa yongs su dag pa yang / /
rnal 'byor rnal 'byor thob byed yin/ /rdo rje dbyings ni gsang chen du/ /gang zhig dbang bskur mkhas pa la/ /thugs kyi gsang ba'i rnal 'byor mchog /mkhas pas de la bshad par bya/ /thams cad gsang ba zhes bya ba'i rgyud kyi rgyal po rdzogs so// //
</page>

 <page>
<ph>19</ph><p>085-10a</p>
rgya gar gyi mkhan po pad+mA ka ra ba rma dang / zhu chen gyi lo ts+tsha ba dge slong rin chen bzang pos bsgyur cing zhus te gtan la phab pa'o// </page>


</text>