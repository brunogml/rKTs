
<text>


 <page>
<ph>554</ph><p>076-277b</p>
@##/ /rgya gar skad du/ dwI da sha lo tsa na nA ma sU tra/ bod skad du/ mig bcu gnyis pa zhes bya ba'i mdo/ grub par gyur cig 
sangs rgyas bcom ldan 'das rgyal po'i khab kyi grong khyer 'od ma'i tshal na bzhugs te/ de'i tshe glog byung / skar mda' ltung / gnam lcags bab pa dang / de nas rgyal po gzugs can snying po 'khor dang bcas pas ltas mkhan bram ze rnams bkug nas smras pa/ ci'i rgyu ci'i 
rkyen gyis gnam kun 'khrug par 'gyur/ bram ze rnams kyis gsol pa/ ltas 'di lta bu dag mig bcu gnyis zhes bgyi ba'i gtsug lag las 'byung ste/ bdag gis khrel bar rngo mi thogs so/ /de nas rgyal po gzugs can snying po bcom ldan 'das ga la ba der song ste 
</page>

 <page>
<ph>555</ph><p>076-278a</p>
zhabs la phyag 'tshal nas 'di skad ces gsol to/ /bcom ldan 'das sems can gyi don du thugs brtse bar dgongs te/ mig bcu gnyis kyi ltas kyi gtsug lag bshad du gsol/ bcom ldan 'das kyis bka' stsal pa/ rab tu byung bas ni phyi rol pa 
'jig rten gyi gtsug lag 'di lta bu dag bshad pa'i cha ma yin no/ /de nas yang rgyal po gzugs can snying pos bcom ldan 'das la bskyar te gsol pa/ bcom ldan 'das bdag la thugs brtse bar dgongs te the tshom 'di dgrol du gsol/ de nas bcom ldan 'das kyis 
bshad par gnang nas sngon gyi gleng gzhi bka' stsal pa/ rgyal po chen po sngon 'das pa'i dus na gangs kyi ri drung na drang srong b+ha ga ba zhes bya ba zhig gnas pa de dus gzhan zhig na stag mo gzhon nu zhig 'khyam pa mthong ba dang 'dod chags skyes te/ drang srong gis 'khrig pa'i chos 
spyad pa las lo dus su bu bcu gnyis byung bar gyur to/ /bu btsas nas lo bdun lon pa dang pha ma gnyis shi nas phru gu rnams kyis lo bcu gnyis kyi bar du tshangs pa'i dngos grub bsgrubs nas/ bsam pa dang re ba bskang bar gsol ba dang / de nas tshangs pas snying rjes 
bltas te/ brgya byin lha'i dbang po dang / rgyal po chen po bzhi 'khor dang bcas par 'dzam bu'i gling du lhags te/ de nas tshangs pas byis pa de rnams la smras pa/ bu khyed rnams ci 'dod/ de nas byis pa rnams kyis tshangs pa la smras pa/ lha bdag cag rnams ni byis 
pa'i rang bzhin shin tu blo dman pa lags te/ legs nyes ma 'tshal lags na/ nyi zla dang / gza' dang / rgyu skar gyi ltas dang / dkyil 'khor dang / gtsug lag ji lta bu lags pa bshad du gsol/ de nas brgya byin lha'i dbang pos tshangs pa la 'di skad ces smras so/ /
lha'i ston pa khyod kyis byis pa 'di rnams la dngos grub stsal ba'i rigs so/ /de nas tshangs pas byis pa rnams la smras pa/ byis pa nyon cig /rgyu skar nyi shu rtsa brgyad dang / skar ma thams cad kyi dkyil 'khor dang / ltas dang / nyi zla dang / gza' dang / gnam lcags 'bab pa dang / sa 
</page>

 <page>
<ph>556</ph><p>076-278b</p>
g.yo zhing 'gul ba dang / ltas kyi gtsug lag ji lta bu yin pa dag bstan par bya'o/ /dgun zla ra ba yar gyi ngo dang / mar gyi ngo dang / tshes brgyad dang / bcu bzhi dang / bco lnga la nyi ma'i 'od mun pa 'dra ba nag por gyur na mi ya rabs mdzangs shing mkhas pa rnams la bgegs chen 
po 'byung bar 'gyur ro/ /rgyu skar a shwi nI'i nyi ma la nyi ma las du ba 'dra ba byung ste/ 'khor zhing 'thul na lo bcu gnyis kyi bar du char mi 'bab par 'gyur ro/ /rgyu skar b+ha ra NI'i nyi ma la nyi ma gser gyi mdog 'dra bar gyur na nye skor gyi rgyal khams kyi yul 'jig pa dang / dbus su mu 
ge chen po 'byung ngo / /dgun zla tha chungs kyi ngo rgyu skar kArti kA'i nyi ma la nyi ma lhag par gsal bar gyur na mtha'i yul khams 'jig cing dbus su char mi 'ong ngo / /dpyid zla ra ba'i ngo rgyu skar A grA'i nyi ma la nyi ma 'khyims pa dang / nyi ma gnyis su snang na mi nad 'byung / rgyal po sde 
gnyis la gnod pa'i bgegs 'byung / dpyid zla 'bring po'i ngo rgyu skar pu Sh+ya'i nyi ma la nyi ma mun pa 'dra bar 'gyur zhing nyi ma nub kar kha dog skya bor gyur na rgyal po chen po la bgegs 'byung / dpyid zla tha chungs kyi ngo rgyu skar b+ha ra NI'i dus la nyi zla gzas zin na blon pos rgyal po bsad 
par 'ong ngo / /dbyar zla ra ba'i ngo rgyu skar pU ra ba b+ha dra pA dA'i dus la nyi ma dmar por gyur na/ rgyal po dang / blon po dang / de'i yul 'khor du gnod pa'i bgegs chen po 'byung / dbyar zla 'bring po'i ngo rgyu skar bUrbA shA D+hA'i dus la zla ba nya la gzas zin na yul 'khor 'khrug pa dang / mi nad 
dang mu ge 'byung / dbyar zla tha chungs kyi ngo rgyu skar mU laM'i dus la nyi zla gas shing ser ga byung bar snang na yul der gnod pa chen po 'byung / ston zla ra ba'i ngo rgyu skar a shwi nI'i dus la nyi zla dus gcig tu shar na yul 'khor der khrag 'khrug chen pos khrag 'bab par 'ong ngo / /ston zla 'bring 
po'i ngo rgyu skar kArti kA'i dus zla ba nya la zla ba me'i kha dog 'dra bar gyur na yul 'khor der dgra'i dmag gis yul 'jig par 'gyur/ dgun zla ra ba'i ngo rgyu skar b+ha ra NI'i nyi ma la rlung dmar nag po byung la nyi ma mi gsal bar gyur na/ dgra'i tshogs kyis yul 'jig par 'gyur ro/ /dgun zla tha 
</page>

 <page>
<ph>557</ph><p>076-279a</p>
chungs kyi ngo rgyu skar pUr ba phal gu nI'i nyi ma la sa bab cing rlung dmar chen po byung na rgyal po chen po la gnod pa 'byung / dpyid zla ra ba dang 'bring po'i ngo rgyu skar bi shA khA'i nyi ma la ser ba bab na yul 'khor der khrag nad dang gnod pa 'byung / dpyid zla tha chungs kyi ngo rgyu skar 
dz+yeSh+ThA'i nyi ma la nam langs kar skar ma nyi ma bas 'od bzang por gsal bar byung na gza' thams cad la bgegs chen po 'byung / dbyar zla ra ba'i ngo rgyu skar pUrbA shA D+hA'i nyi ma la sa bab cing nyi ma mi gsal na rgyal po stong 'khrug cing 'thab par 'gyur/ yang dbyar zla ra ba'i ngo rgyu skar pUrbA shA 
D+hA'i nyi ma la rlung chen po byung na chu dkon/ kha zas dang / 'bru zan ma rung bar 'gyur/ dbyar zla 'bring po'i ngo rgyu skar shra ba NA'i nyi ma la rlung drag por langs shing nam mkha' mun par gyur na nyen kor gyi yul khams gzhan du 'jigs pa chen po 'byung / dbyar zla 'bring po'i ngo rgyu skar pUrbA b+ha drA 
pA dA'i nyi ma la ser ba bab/ gnam lcags grum na yul 'khor der nad dang mu ge 'byung / dbyar zla tha chungs kyi ngo rgyu skar pUrbA b+ha drA pA dA'i nyi ma la byang phyogs nas rlung dmar chen po langs nas lha khang dang / mchod rten dang / khang khyim dang / shing sdong po chen po bsgyel na yul khams su gnod 
pa chen po 'byung ngo / /ston zla ra ba'i ngo rgyu skar A shwi nI'i nyi ma la thog bab bam/ skar mda' ltung ngam/ ser ba bab na yul khams der thab mo chen po 'ong / dgun zla ra ba'i ngo rgyu skar ma g+hA'i nyi ma la char pa bab na yul khams thams cad kha zas mod par 'ong / dgun zla tha chungs kyi ngo 
rgyu skar A grA'i nyi ma la gnam me'i kha dog 'dra bar gyur na ltas rab tu ngan te/ yul khams su mi bde ba dang 'jigs pa chen po 'byung ngo / /dpyid zla tha chungs kyi ngo rgyu skar b+ha ra NI'i nyi ma la byang phyogs nas sgra chen po byung ngam/ gnam ser por song na dgra thams cad kyis yul khams 
gshig par 'gyur ro/ /dpyid zla ra ba'i ngo rgyu skar swA tI'i nyi ma la char bab la rlung ma langs par 'ja' byung na grong khyer chen po mes tshig par 'gyur ro/ /dbyar zla ra ba'i ngo rgyu skar pu Sh+ya'i nyi ma la glog dang / sbur ma dang / nyal nyil gyi char bab na yul khams der mu ge 'byung / dbyar zla 'bring po'i 
</page>

 <page>
<ph>558</ph><p>076-279b</p>
ngo rgyu skar mU laM'i nyi ma la char cher bab la 'ja' byung na/ rgyal rigs rnams la gnod par 'gyur/ dbyar zla tha chungs kyi ngo rgyu skar ut+ta ra b+hadra pA dA'i nyi ma la sa las sgra byung ngam/ rlung nag po langs na yul der mu ge 'byung / dbyar zla 'bring po'i ngo phyogs mtshams dag nas sgra chen po byung na 
yul phyogs der khrag khrug chen po 'byung / ston zla ra ba'i ngo rgyu skar b+ha ra NI'i nyi ma la gnam las sgra chen po byung na btsun pa dang / dka' thub can rnams la gnod pa 'byung / ston zla ra ba'i ngo dbang po'i nyi ma la gnam nas sgra byung na mi le lo can dang / phyugs la gnod pa 'byung / ston zla tha 
chungs kyi ngo rgyu skar d+ha ni Sh+thA'i nyi ma la gnam las rol mo'i sgra byung na rtswa dang / lo tog legs par 'gyur/ char dus su 'bab/ mjug tu mi nad 'byung / dgun zla ra ba'i ngo rgyu skar swA tI'i nyi ma la gnam las sgra chen po 'byung zhing gnam 'khrug na yul 'khor der 'jigs pa chen po 'byung / dgun 
zla tha chungs kyi ngo rgyu skar dz+yeSh+ThA'i nyi ma la tshub ma langs shing sa g.yos na dge sbyong dang / bram ze rnams la bgegs dang gnod pa 'byung / dpyid zla ra ba'i ngo rgyu skar pUrbA b+ha drA pA dA'i nyi ma la nyin par sa g.yos na lo gnyis kyi bar du dus su yul khams der dmag 'ong / dpyid zla 'bring po'i ngo rgyu 
skar pUrbA shAD+hA'i nyi ma la sa 'gul na blon pos rgyal po bsad pa dang / yul khams der 'khrug pa chen po 'byung / dbyar zla 'bring po'i ngo rgyu skar mU laM dbang ba la nub mo sa g.yos na khams kyi dbang po rnams la gnod pa 'byung / dbyar zla tha chungs kyi ngo rgyu skar ro hi NI dbang ba la nub mo sa g.yos 
shing rlung dmar byung / char ma bab na 'bru zan ma rungs par 'gyur zhing dmag 'ong / ston zla 'bring po'i ngo rgyu skar ut+ta ra b+ha drA pA dA'i nyi ma la nyin par sa g.yos na pha rol gyi dgras rgyal po de pham par 'gyur/ yul phyogs kyang chom rkun gyis 'jigs par 'gyur/ ston zla tha chungs kyi ngo rgyu skar kArti 
kA'i nyi ma la sa g.yos na grong khyer chen po dang / khang khyim 'jig cing mu ge 'byung / dgun zla ra ba'i ngo rgyu skar a shwi nI dang / ut+ta ra phal gu NI dbang ba'i nub mo sa g.yos na byis pa chung ngu dang / bud med sbrum ma la bgegs dang gnod pa 'byung / dgun zla 'bring po'i ngo rgyu skar mr-i ga shi rA dang / pUrbA 
</page>

 <page>
<ph>559</ph><p>076-280a</p>
b+ha drA pA dA'i nyin par sa g.yos na rkang 'gros la bgegs dang gnod pa 'byung / dbang po'am/ ma g+hA'i nyi ma la gtsug lag khang sku gzugs g.yos shing 'gul lam/ sa 'phos na yul khams de myur du 'jig par 'gyur/ gtsug lag khang gi sku gzugs gdan las 'phos 
sam/ dngul lta bu byung ngam/ 'gyel na yul khams de rgyal po dang bcas par rgyal khams gzhan gyi dbang du 'gyur/ gtsug lag khang gi sku gzugs 'phos sam/ spyan nas mchi ma byung na yul khams de'i mi dpa' bo gces pa bu smad dang bcas par yul byung bar 'gyur/ gtsug lag khang gi 
sku gzugs gdan las 'phos sam/ 'gul la lha khang nas dud pa 'dra ba byung na/ yul khams de'i rgyal po la gnod par 'gyur/ gtsug lag khang chen po dang / gnas khang lta bu g.yos na/ grong khyer de phyogs rgyal khams gzhan gyis gnangs su bcad pa'am mes tshig par 'gyur/ zla ba'i zur 
la gza' phur bu byung na mi phyug po la rgyal pos nor 'phrog cing gnod par 'gyur/ nyi zla dmar por song na khams kyi dbang po la gnod pa 'byung / gza' spen pa zla ba'i steng du byung na yul 'khor der 'jigs pa chen po dang bgegs 'byung / ltas 'di rnams byung ba'i dus su zla ba gzas zin na rgyal po 
chen po rnams la gnod pa dang bgegs 'byung / rgyal po dang po skyes pa'i rgyu skar gyi steng du zla ba byung zhing / zla ba'i steng du yang gza' mjug rings byung na/ yul khams de'i rgyal po dang / rgyal khams nye ba gzhan gyi rgyal po dang 'thab mo 'ong / gza' spen pa rgyu skar ro ha NI dang / kArti kA'i dbus su shar 
na rgyal khams de'i mi thams cad la gnod pa chen po dang / bgegs byung nas mi sum cha cig lus par 'gyur/ gza' pa ba sangs dang / rgyu skar ma g+hA dang pUrba phal gu ni zla ba'i dbus su shar na lo tog la gnod pa 'byung / gza' phur bu dang / pa ba sangs dang / spen pa rnams dmar por song na yul khams der 'jigs 
pa chen po 'byung / gza' mjug rings rgyu skar puSh+yA'i steng du shar na ring po mi thogs par phyogs bzhi nas dmag chen po 'byung / gza' phur bu dang / mig dmar rgyu skar shra ba NA'i steng du shar na lo gsum gyi bar du yul khams der 'jigs pa chen po dang gnod pa 'byung / gza' phur bu dang / spen pa rgyu skar bi shA khA'i 
</page>

 <page>
<ph>560</ph><p>076-280b</p>
steng du shar na mi mang po 'thab mo la 'chi bar 'gyur ro/ /lha khang dang khang pa chen po'i steng du bya rog gar byed cing 'phyang mo nyug na yul khams der 'thab mo chen po 'byung / bud med la mi ma yin pa'i bu byung ngam/ yang na phyugs la mi'i bu byung na yul khams de'i bud med la bgegs dang gnod pa chen po 'byung / ma'i mngal na 
bu yod pa rgod dam/ smra'am/ ngu na yul khams de 'jig par 'gyur/ bud med kyi mngal nas bu rkang gcig pa'am/ rkang gsum pa'am/ rkang bzhi pa byung na yul de'i rgyal po la gnod pa 'byung / bud med kyi lto nas bu ma ning mtshan gnyis pa byung na yul khams de'i rgyal po 'chi bar 'gyur/ bud med las byol song gi bu 
dang bu mgo mang po can byung na yul khams de 'jig par 'gyur/ bud med las bu mgo gcig la gdong gnyis mig gsum pa byung na yul khams de myur du 'jig par 'gyur/ bud med las bu grul bum mgo bzhi pa byung na yul 'khor der 'jigs pa chen po 'byung / bud med las bu phag gi gdong can byung na phyogs bzhi 
nas yul khams de 'jig par 'gyur/ bud med las bu gdong nyi ma'i 'od bzhin 'bar ba byung na nang 'khrug gis yul khams de 'jig par 'gyur/ byis pa tshem bu na gnas pa chen po bzhin tshig smra na yul 'khor de 'jig par 'gyur/ ma nyid kyis ma tshor bar mngal nas bu byung na yul khams der bgegs dang gnod pa chen po 
'byung / bud med kyi lto nas bu phag gam sbrul lta bu byung na 'dre gdon dang / bgegs nad kyis yul khams de 'jig cing 'jigs pa chen po 'byung / bud med las bu skye nub pa dang / so skyes pa byung na yul khams de dgon par 'gyur te/ mi thams cad kyang phyogs gzhan du 'gro bar 'gyur/ bud med las bu mgo med 
pa lag pa gcig pa byung na yul khams der gnod pa chen po 'byung / yul khams su me tog dang shing tog 'bras bu lan gnyis 'byung zhing / shing dang 'bras bu las khu ba 'dzag na rgyal po'i rgyal tshab la bgegs dang gnod pa 'byung / dus ma yin par bza' shing las me tog dang 'bras bu skye na rgyal po dang / yul 
mir bcas pas yul bor bar 'gyur/ bza' shing gi 'bras bu lhag par mdog bzang por gyur tam/ yang na khrag 'dra ba 'dzag na yul khams der 'jigs pa chen po dang / nad dang mu ge 'byung / bskyed shing gi grib ma mi 'khor bar phyogs gcig tu 'dug na dgra'i dmag byin chen pos yul phyogs de bcom 
</page>

 <page>
<ph>561</ph><p>076-281a</p>
par 'gyur/ bskyed shing 'gro ba ltar snang na yul 'khor der 'jigs pa chen po 'byung / bskyed shing lhag par bgyid cing gsal bar snang na yul khams de'i rgyal po tshe thung bar 'gyur/ 'jig rten pa'i lha mchod pa'i tshe lha smra'am 'dzum na/ rgyal po la bgegs dang gnod pa 'byung / 
me tog gi char 'bab pa'am/ rlung dmar langs shing gnam las srin bu bab na yul khams der chom rkun gyis 'jig par 'gyur/ 'jig rten pa'i lha khang du me ma bus par du ba byung zhing / lha yang mtshan dang cho 'phrul ston na rgyal po la bgegs dang gnod pa 'byung / 'jig rten pa'i lha khang du me 
mar ma bus par me mar 'dra bar snang na rgyal po'i gnang chen la bgegs dang gnod pa 'byung / rgyal po btsun mo'i 'khor du song ste 'dod chags mi ldang na rgyal po'i pho brang mes tshig cing rgyal po la mi dge ba sna tshogs 'byung / char pa dang ser ba 'bab la/ gnam la kha dog gsal ba dag byung na yul 
khams der 'jigs pa chen po 'byung / grong khyer tshub mas bskor cing 'gro ba dang / rlung dmar langs shing char pa khrag 'dra ba bab na yul khams der 'jigs pa chen po 'byung / glog 'byung zhing char pa 'bab la sprin 'khor ling 'khor ling du chad de/ sprin 'khor ling du chad pa'i bar bar na dri za'i grong khyer 
'dra ba snang na yul khams der 'jigs pa chen po 'byung / zla ba dmar por gyur na yul khams der grong khyer mes tshig pa dang / rims kyis mi ngas par 'gyur/ zla ba mtha' dmar la dbus nag por song na yul khams der 'jigs pa chen por 'gyur/ zla ba'i kha dog btsag 'dra bar dmar por snang la slar 
yang 'phral du dkar po'i rang bzhin du gyur na rlung mi ldang bar drag por 'bab/ ri skam lta bur chu mig byung na lo tog legs par 'gyur/ me ma bus par yul khams der du ba byung na yul khams der 'jigs pa chen po 'byung / mda' gzhu skyis kor la me'am dud pa byung na yul khams der dgra'i 'jigs pa 'byung 
ngo / /de skad ces bcom ldan 'das kyis bka' stsal pa dang / rgyal po gzugs can snying po 'khor dang bcas pa bcom ldan 'das kyis gsungs pa la yi rangs te mngon par bstod do// //mig bcu gnyis pa zhes bya ba'i mdo rdzogs so// //
</page>


</text>