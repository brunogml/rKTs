
<text>

 <page>
<ph>262</ph><p>072-131b</p>
@##/ /rgya gar skad du/ bi muk+ta mArga d+hu tagu Na ni rde sha nA ma/ bod skad du/ rnam par grol ba'i lam las sbyangs pa'i yon tan bstan pa zhes bya ba/ 'jam dpal gzhon nur 
gyur pa la phyag 'tshal lo/ /de nas de ltar tshul khrims rnam par dag pa'i rnal 'byor pa spyod pa sgrub par 'dod pa/ yon tan don du gnyer bas sbyangs pa'i yon tan yang dag par blangs te 'jug par bya'o/ /rnal 'byor spyod pa sbyangs pa'i yon tan yang dag par blangs 
pa ni rnam grangs du mas 'dod pa chung ba nyid dang / chog shis pa nyid dang / yo byad bsnyungs pa rgyas pa dang / brtson 'grus rtsom pa dang / dgang sla ba nyid dang / rig par gnas pa nyid dang / yongs su zhen pa rab tu gcod par 'gyur zhing / 'di ni tshul khrims legs 
par bsrungs pa dang / ting nge 'dzin gyi tshogs dang / 'phags pa'i rigs snang bar 'gyur la/ yon tan gyi mchog da ga la yang snang bar 'gyur ro/ /de la sbyangs pa'i yon tan bcu gsum la gos dang ldan pa gnyis te/ phyag dar khrod pa nyid dang / chos gos gsum 
pa nyid do/ /zas dang ldan pa lnga ste/ bsod snyoms pa nyid dang / mthar chags su rgyu ba nyid dang / stan gcig pa nyid dang / zas chog pa pa nyid dang / zas phyis mi len pa nyid do/ /gnas mal dang ldan pa la lnga ste/ dgon pa pa nyid dang / shing drung pa nyid dang / bla 
gab med pa nyid dang / dur khrod pa nyid dang / gzhi ji bzhin pa nyid do/ /brtson 'grus dang ldan pa gcig ste/ cog pu pa nyid do/ /de la phyag da ra khrodapa'i yan lag gi ngo bo nyid ni phyag dar khrod pa nyid do/ /lhag ma rnams kyi tshig gi don yang de bzhin du brjod 
par bya'o/ /de la phyag da ra khrod pa nyid ni khyim bdag gis gos spong ba yin no/ /chos gos gsum pa nyid ni gos bzhi pa spong ba yin no/ /bsod snyoms pa nyid ni 'gran du 'gro ba spong ba yin no/ /mthar chags su rgyu ba nyid ni brnyogs par rgyu ba spang ba yin no/ /stan 
</page>

 <page>
<ph>263</ph><p>072-132a</p>
gcig pa nyid ni lan gnyis su 'dug pa spong ba yin no/ /zas chog pa pa nyid ni zas mang po spong ba yin no/ /zas phyis mi len pa nyid ni zas lhag par len pa spong ba yin no/ /dgon pa pa nyid ni grang mthar gnas pa spong ba yin no/ /
shing drung pa nyid ni g.yogs par gnas pa spang ba yin no/ /bla gab med pa nyid ni g.yogs pa dang / shing drung du gnas pa spang ba yin no/ /dur khrod pa nyid ni gzhan du gnas pa spong ba yin no/ /gzhi ji bzhin pa nyid ni brkam chags kyi gnas mal spong 
ba yin no/ /cog pu pa nyid ni nyal ba spong ba yin no/ /de la phyag dar khrod pa nyid ji ltar yang dag par len zhe na/ khyim bdag gi gos tshol ba nyid dang / yongs su 'dzin pa dang / gzhan la gsol ba byed pa'i nyes dmigs kyang mthong / phyag dar khrod 
pa nyid kyi yon tan yang mthong nas gos nar ma la gnas pa 'di skad du/ deng slan chad khyim bdag gi gos spong ste/ phyag dar khrod pa nyid ni yang dag par len to zhes yang dag par len to/ /de la phyag dar khrod pa nyid kyi yon tan ni 'di dag yin te/ gnas 
dam bcas pa nyid dang 'thun pa nyid dang / gzhan la rag ma las pa nyid dang / ma rung na mi 'byed pa nyid dang / yongs su spyod pa na lhag par ma chags pa nyid dang / brkam chags med pa nyid dang / chom rkun gyis mi 'phrogs pa nyid dang / dus ma lags pa nyid 
dang / 'bags pa chung ba nyid dang / yo byad bsnyungs pa'i tshul can dang / skyes bu dam pa'i spyod pa nyid dang / dang bar byed pa'i yon tan dang ldan pa nyid dang / skyes bu phyi mas mthong nas rjes su 'jug pa nyid dang / yang dag pa'i sgrub pa snang ba nyid dang / rgyal 
bas bsngags pa ste/ de lta bu la sogs pa ni phyag dar khrod pa nyid kyi yon tan dag yin no/ /phyag dar khrod pa nyid ni rnam pa du zhig /phyag dar khrod pa ni gang zhig yin/ gang gis ni phyag dar khrod pa nyid 'jig ce na/ phyag dar khrod pa ni rnam pa gnyis te/ bdag po 
</page>

 <page>
<ph>264</ph><p>072-132b</p>
med pa dang / rang bzhin gyis mi rnams kyis smad par grags pa'o/ /de la phyag dar khrod dam/ phyag dar gyi phung po'am/ tshong 'dus sam/ lam po che nas dam dum dag btus nas snam sbyar byas te/ 'chang ba 'di ni bdag po med pa'i phyag dar khrod pa yin no/ /
kha tshar bcad pa dang / phun tshar bcad pa dang / ba lang gis zos pa dang / byi bas zos pa dang / mes tshig pa dang / ya stags dang / ro bag gi gos dang / mu stegs can gyi mtshan ma 'di dag ni rang bzhin gyis mi rnams kyis smad par grags pa'i phyag 
dar khrod pa yin no/ /phyag dar khrod pa ni khyim bdag gi gos spong ba yin no/ /khyim bdag gi gos blangs pas ni phyag dar khrod pa nyid 'jig go/ /chos gos gsum pa nyid ji ltar yang dag par len zhe na/ chos gos lhag pa tshol ba dang / sbed pa dang / 
rung bar bya ba dang / 'bags pa'i nyes dmigs kyang mthong / chos gos gsum pa nyid kyi yon tan yang mthong nas/ 'di skad du deng slan chad gos bzhi pa spong ste/ chos gos gsum pa nyid yang dag par len to zhes yang dag par len to/ /de la chos 
gos gsum pa nyid kyi yon tan ni 'di dag yin te/ 'gor yang ba'i tshul can nyid dang / gsog 'jog yongs su spangs pa nyid dang / khur chung ba nyid dang / lus 'tsho bcom gyis chog shes pa nyid dang / bya bzhin du gang dga' bar 'gro ba nyid dang / skyes bu dam 
pa'i spyod pa nyid dang / yo byad bsnyungs pa'i tshul can te/ de lta bu la sogs pa ni chos gos gsum pa nyid kyi yon tan dag yin no/ /chos gos gsum pa nyid ni ci zhig yin/ /chos gos gsum pa nyid ni gang zhig /gang gis ni chos gos gsum pa nyid 'jig ce 
na/ snam sbyar dang / bla gos dang / mthang gos te/ 'di dag ni chos gos gsum pa dag yin no/ /chos gos gsum pa ni gos bzhi pa spong ba yin no/ /gos bzhi pa 'chang bas ni chos gos gsum pa nyid 'jig go/ /bsod snyoms pa nyid ji ltar yang dag par len 
</page>

 <page>
<ph>265</ph><p>072-133a</p>
ce na/ 'gron du song nas rang gi las nyams pa dang / gzhan gyi dbang du gyur pa dang / mi 'thun pa dang phrad pa dang / 'dug na nyam nga ba'i nyes dmigs kyang mthong / bsod snyoms pa nyid kyi yon tan dag kyang mthong nas 'di skad du deng slan chad 
'gron du 'gro ba spong ste/ bsod snyoms pa nyid yang dag par len to zhes yang dag par len to/ /de la bsod snyoms pa nyid kyi yon tan ni 'di dag yin te/ gnas dam bcas pa dang 'thun pa nyid dang / rang dbang yod pa nyid dang / gzhan mi gso ba nyid 
dang / le lo med pa nyid dang / nga rgyal bcom pa nyid dang / sems can la phan 'dogs par zhugs pa nyid dang / ro'i sred pa las ldog pa nyid dang / phyogs rnams su thogs pa med pa nyid dang / skyes bu dam pa'i spyod pa nyid dang / yo byad bsnyungs pa'i tshul 
can te/ de lta bu la sogs pa ni bsod snyoms pa nyid kyi yon tan dag yin no/ /'gron yan lag du pa yin/ /bsod snyoms pa gang yin/ /gang gis ni bsod snyoms pa nyid 'di 'jig ce na/ 'gron ni yan lag gsum pa ste/ zas rnams lta gang yang rung ba 
zhig la de ring ngam sang ngam nam dga' ba na 'gron du bos pa ni 'gron yin no/ /bsod snyoms pa ni 'gron du 'gro ba spong ba yin no/ /'gron khas len pas ni bsod snyoms pa nyid 'jig go/ /mthar chags su rgyu ba nyid ji ltar yang dag par len ce na/ nar mar ster 
ba la gang dang gang du mang po dang gya nom pa nar ma rnyed pa de dang de kho nar 'gro na zan nar ma dang 'dra bas yo byad bsnyungs pa ma yin pa'i nyes dmigs kyang mthong / mthar chags su rgyu ba nyid kyi yon tan dag kyang mthong nas 'di skad du deng slan chad du nar ma ster ba spong ste/ 
mthar chags su rgyu ba nyid yang dag par len to zhes yang dag par len to/ /de la mthar chags su rgyu ba nyid kyi yon tan ni 'di dag yin te/ sems snyoms pa nyid dang / sems can la snying brtse ba nyid dang / khyim la ser sna spong ba nyid dang / khyim du 'gro ba'i nyes 
</page>

 <page>
<ph>266</ph><p>072-133b</p>
dmigs med pa nyid dang / /'bod pa la mngon par mi dga' ba nyid dang / zas bzang po mi 'dam pa nyid dang / mi'i 'dzin pa las yongs su grol ba dang / lhan cig spyod pa rnam par spong ba nyid dang / yo byad bsnyungs pa'i tshul can te/ de lta bu la sogs pa ni mthar 
chags su rgyu ba nyid kyi yon tan dag yin no/ /mthar chags su rgyu ba ni gang zhig yin/ brnyogs par rgyu ba gang gis spong / gang gis ni mthar chags su rgyu ba nyid 'jig ce na/ /mthar gyis rgyu ba'i bsod snyoms spyod pa na khyim dang po nas bzung ste khyim mthar chags su rgyu 
ba yin no/ /mthar chags su rgyu ba ni brnyogs par rgyu ba spong ba yin no/ /brnyogs par rgyu bas ni mthar chags su rgyu ba nyid 'jig go/ /stan gcig pa nyid ji ltar yang dag par len ce na/ lan gnyis su 'dug ste za na yang dang yang du 'dug nas byin len bya ba dang / 
yongs su longs spyod pa'i bzod pas yo byad bsnyungs pa ma yin pa'i nyes dmigs kyang mthong / stan gcig pa nyid kyi yon tan dag kyang mthong nas 'di skad du deng slan chad lan gnyis su 'dug ste za ba spong ste/ stan gcig pa nyid yang dag par len to zhes yang 
dag par len to/ /de la stan gcig pa nyid kyi yon tan 'di dag yin te/ /zos pa 'ju ba nyid dang / brkam chags med pa nyid dang / zas lhag par mi za ba nyid dang / 'dod pa chung ba nyid dang / zo mdog bde ba nyid dang / rang gi las mi nyams pa nyid dang / reg par 
gnas pa nyid dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni stan gcig pa nyid kyi yon tan dag yin no/ /stan gcig pa ni du zhig yin/ stan gcig pa ni gang zhig yin/ zas kyi mtha' ni gang yin/ gang 
gis ni stan gcig pa nyid 'di 'jig ce na/ stan gcig ni gsum ste stan gyi mtha' pa dang / chu'i mtha' pa dang / zas kyi mtha' pa'o/ /de la stan gyi mtha' pa zhes bya ba ni zos nas stan las langs te yang mi za ba yin no/ /chu'i mtha' pa zhes bya ba ni zos nas stan la 
</page>

 <page>
<ph>267</ph><p>072-134a</p>
'dug kyang lhung bzed kyis chu blangs nas yang mi za ba yin no/ /zas kyi mtha' pa zhes bya ba ni za ba na kham gyi tha ma mid nas yang mi za ba yin no/ /stan gcig pa la ni lan gnyis su 'dug ste za ba spong ba yin no/ /zas kyi mtha' ni chu dang sman ma 
gtogs pa med par bya ba gang cung zad ci yang rung ba yin no/ /lan gnyis su 'dug ste za bas ni stan gcig pa nyid 'jig go/ /zas chog pa pa ji ltar yang dag par len ce na/ zas mang du zos na lus lci bar byed pa dang / phul skye ba dang / 'dod chen che ba 
nyid dang / yo byad bsnyungs pa ma yin pa'i nyes dmigs kyang mthong / zas chog pa pa nyid kyi yon tan dag kyang mthong nas 'di skad du deng slan chad zas mang po spong ste/ zas chog pa pa nyid yang dag par len to zhes yang dag par len to/ /de la zas chog pa 
pa nyid kyi yon tan ni 'di dag yin te/ phul mi skye ba nyid dang / zas kyi tshod zin pa nyid dang / zas mang du za ba'i gnad shes pa nyid dang / lus kyi gnas ngan len bsrabs pa dang / de la chags pa spong ba dang / gnod pa chung ba shes pa dang / kun nas ldang ba yang 
dag par spong ba dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni zas chog pa pa'i yon tan dag yin no/ /zas kyi tshad ni ji ltar 'dzin/ zas kyi chog pa pa ni gang yin/ gang gis ni zas chog pa pa nyid 'di 
'jig ce na/ 'bras bre'u chung gang gis 'bras chan lhung bzed du blangs nas chog pa'i mtshan ma la nye bar rtog cing / de'i 'og tu mi blang ba'i mtshan ma la mkhas pa yin te/ goms pa na lto'i tshad kyang shes par 'gyur ro/ /zas chog pa pa ni zas mang po spong ba yin no/ /
zas tshad las lhag pas ni zas chog pa pa nyid 'jig go/ /zas phyis mi len pa nyid ji ltar yang dag par len ce na/ zas lhag par zos na phul skye ba dang / gzhan la rag las pa nyid dang / yo byad bsnyungs pa ma yin pa'i nyes dmigs kyang mthong / zas phyis mi len 
</page>

 <page>
<ph>268</ph><p>072-134b</p>
pa nyid kyi yon tan dag kyang mthong nas 'di skad du deng slan chad zas lhag pa spong ste/ zas phyis mi len pa nyid yang dag par len to zhes yang dag par len to/ /de la zas phyis mi len pa nyid kyi yon tan ni 'di dag yin te/ re ba rab tu chad pa dang / dgang sla ba dang / 
gzhan la rag ma las pa nyid dang / gsog 'jog yongs su spong ba dang / yang mi tshol ba nyid dang / brkam chags med pa nyid dang / phul mi skye ba nyid dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni zas phyis 
mi len pa nyid kyi yon tan dag yin no/ /zas phyis mi blang ba ni du zhig /zas phyis mi len pa ni gang zhig yin/ gang gis ni zas phyis mi len pa nyid 'jig ce na/ zas phyis mi blang ba ni gnyis te/ lhag pa'i mtha' pa dang / gzung ba'i mtha' pa'o/ /de la 
lhag pa'i mtha' pa zhes bya ba ni zas te spangs nas yang mi za ba'o/ /bzung ba'i mtha' pa zhes bya ba ni bdag nyid kyang rang bzhin gyis skal ba gcig blangs nas yang mi len pa'o/ /zas phyis mi len pa ni zas lhag par spong ba yin no/ /zas lhag par za bas ni zas 
phyis mi len pa nyid 'jig go/ /dgon pa pa nyid ji ltar yang dag par len zhe na/ grong mthar gnas na mi 'dod pa'i yul gyis 'khrug pa dang / chags pa skye ba dang / 'dzings par gnas pa nyid kyi nyes dmigs kyang mthong / dgon pa pa nyid kyi yon tan dag kyang mthong 
nas 'di skad du deng slan chad grong mthar gnas pa spong ste/ dgon par gnas pa nyid yang dag par len to zhes yang dag par len to/ /de la dgon pa pa nyid kyi yon tan ni 'di dag yin te/ mi 'dod pa'i yul yongs su spong ba nyid dang / gtam gyi gzhi bcu yang dag 
par ston pa dang / shin tu mdzes pa nyid dang / lhas bskul ba nyid dang / 'du 'dzi la dga' ba don du mi gnyer ba nyid dang / dben pa'i bde ba ci 'dod pa thob pa nyid dang / sgra chung bas rnal 'byor dang 'thun pa nyid dang / skyes bu dam pa'i spyod pa nyid dang / yo 
</page>

 <page>
<ph>269</ph><p>072-135a</p>
byad bsnyungs pa'i tshul can te/ de lta bu la sogs pa ni dgon pa pa nyid kyi yon tan dag yin no/ /dgon pa pa'i gnas mal gyi mtha' ni gang yin/ dgon pa pa ni gang yin/ gang gis ni dgon pa pa nyid 'jig ce na/ grong dang / grong 
gi nye 'khor dang / kun dga'i ra ba dang / kun dga'i ra ba'i nye 'khor ma gtogs pa mi 'bring gi khru bzhi la gzhu ste/ gzhu de lta bu'i gzhu lnga brgya 'di ni dgon pa'i gnas mal gyi mtha' yin no/ /dgon pa pa ni grong mthar gnas pa spong ba yin no/ /grong mthar 
gnas pas ni dgon pa pa nyid 'jig go/ /shing drung pa nyid ji ltar yang dag par len zhe na/ g.yogs par gnas pa yongs su bzung ba dang / bcos legs bya ba dang / gzhan la gsol bar bya ba dang / longs spyod kyi nyes dmigs dag kyang mthong /
shing drung pa nyid kyi yon tan dag kyang mthong nas 'di skad du/ deng slan chad g.yogs par gnas pa spong ste/ shing drung pa nyid yang dag par len to zhes yang dag par len to/ /de la shing drung pa nyid kyi yon tan ni 'di dag yin te/ gnas dam bcas pa 
dang 'thun pa nyid dang / yo byad bsnyungs pa nyid dang / las la dga' ba yongs su spong ba nyid dang / lhas bskul ba nyid dang / gnas la ser sna spong ba nyid dang / chags pa rab tu gcod pa nyid dang / skyes bu dam pa'i spyod pa nyid dang / yo byad bsnyungs pa ste/ 
de lta bu la sogs pa ni shing drung pa nyid kyi yon tan dag yin no/ /shing drung gi tshad ji tsam zhig yin/ shing ji lta bu ni spang bar bya/ shing drung pa ni gang yin/ gang gis ni shing drung pa nyid 'di 'jig ce na/ nyi ma gung gi dus su grib mas ji srid khyab pa dang / rlung 
med par lo ma dag ji srid du lhags pa de srid ni shing drung gi tshad yin no/ /shing drung pas sdong rgan dang / shing khong stong dang / shing nyen can spang bar bya'o/ /shing drung pa ni g.yogs par gnas pa spong ba yin no/ /g.yogs par gnas pas ni shing drung pa nyid 
</page>

 <page>
<ph>270</ph><p>072-135b</p>
'jig go/ /bla gab med pa nyid ji ltar yang dag par len zhe na/ g.yogs pa dang / shing drung gi gnas tshol ba dang / yongs su bzung bas yo byad bsnyungs pa ma yin pa'i nyes dmigs kyang mthong nas 'di skad du deng slan chad g.yogs pa dang / shing drung du gnas 
pa spong ste/ bla gab med pa nyid yang dag par len to zhes yang dag par len to/ /de la bla gab med pa'i yon tan ni 'di dag yin te/ brtson pa mi gtong ba nyid dang / rmugs pa dang gnyid spangs pa dang / ri dgas lta bu nyid dang / phyogs bzhi phyad pa dang / rten 
pa med pa nyid dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni bla gab med pa nyid kyi yon tan dag yin no/ /bla gab med pa pa ni gang zhig yin/ gang gis ni bla gab med pa nyid 'di 'jig ce na/ bla gab 
med pa ni g.yogs pa dang / shing drung du gnas pa spong ba yin no/ /g.yogs pa dang shing drung na gnas pas ni/ bla gab med pa nyid 'di 'jig go/ /dur khrod pa nyid ji ltar yang dag par len zhe na/ gzhan du gnas na sems yid mi 'byung ba nyid dang / bag 
med pa mang ba nyid kyi nyes dmigs kyang mthong / dur khrod pa nyid kyi yon tan dag kyang mthong nas 'di skad du/ deng slan chad gzhan du gnas pa spong ste/ dur khrod pa nyid yang dag par len to zhes yang dag par len to/ /de la dur khrodapa'i yon tan ni 'di dag yin te/ /
'chi ba rjes su dran pa 'thob pa dang / mi sdug pa'i mtshan ma 'thob pa dang / mis bla mar bkur ba dang / mi ma yin pas bla mar bkur ba dang / bag yod pa'i rgyu skye ba dang / 'dod pa'i 'dod chags rnam par gnon pa nyid dang / yid 'byung ba mang ba nyid dang / 
'jigs pa dang skrag pa bzod pa nyid dang / gson pas rgyags pa spong ba nyid dang / lus kyi rang bzhin la yang dang yang du so sor rtog pa nyid dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni dur khrod pa nyid kyi 
</page>

 <page>
<ph>271</ph><p>072-136a</p>
yon tan dag yin no/ /dur khrod ji lta bur ni gnas par bya/ dur khrod pa ni gang yin/ gang gis ni dur khrod pa nyid 'jig ce na/ dang por ni rtag tu sreg pa dang / du ba dang / 'bar ba dang / du ba yod pa de lta bu'i dur khrod du gnas par bya la/ de 
nas ni dur khrod gzhan gang yang rung bar yang gnas par bya'o/ /dur khrod pas dur khrod du spyil bu dang / khang pa mi bya/ rlung yas ldang ba dang / mas ldang bar gnas par mi bya/ khum 'phrig can du gnas par mi bya/ nya sha dang / sha dang / 'o ma dang / til gyi 
chur bed dang / mon sran gre'u'i bza' ba bsten par mi bya/ lhung bzed sbyin par mi bya/ khyim du 'dug par mi bya/ skye bo mang po'i tshogs lhags na khri'u dang / chos gos dang / ril ba blangs te song na sreg pa nas ha cang yang mi ring ba/ rdo rgyang gis sleb tsam gyi 
nang du dur khrod du gnas par bya zhing skya rengs shar nas khre'u dang / chos gos dang / ril ba blangs nas slar 'gro bar bya ba 'di ni 'di'i spyod pa ma yin no/ /dur khrod pa ni gzhan du gnas pa spangs pa yin no/ /gzhan du gnas pa khas len pas ni dur khrod pa nyid 'jig go/ /
gzhi ji bzhin pa nyid ji ltar yang dag par len zhe na/ brkam chags kyi gnas mal la phan tshun ldang ba pha rol la gnod par byed pa'i nyes dmigs kyang mthong / gzhi ji bzhin pa nyid kyi yon tan dag kyang mthong nas 'di skad ces deng slan chad brkam chags kyi gnas mal spong ste/ 
gzhi ji bzhin pa nyid yang dag par len to zhes yang dag par len to/ /de la gzhi ji bzhin pa nyid kyi yon tan ni 'di dag yin te/ nang du yang dag par 'jog la bla mar bkur ba dang / ji ltar rnyed pas chog shes pa dang / de la chags pa spong ba dang / byams pa'i sems 
dang / gcig pu nyid la dga' ba dang / dad par bya ba nyid dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni gzhi ji bzhin pa nyid kyi yon tan dag yin no/ /gzhi ji bzhin pa ni gang yin/ gang gis ni gzhi ji bzhin 
</page>

 <page>
<ph>272</ph><p>072-136b</p>
pa nyid 'di 'jig ce na/ gzhi ji bzhin pa ni brkam chags kyi gnas mal spong ba yin te/ brkam chags kyi gnas mal spong ba zhes bya ba ni snga na 'dug pa bslang nas gnas mal len par mi byed do/ /brkam chags kyi gnas mal len pas ni gzhi ji bzhin pa nyid 'jig 
go/ /ji ltar cog pu pa nyid yang dag par len zhe na/ nyal na rmugs pa dang / gnyid dang / le lo'i dbang du 'gro ba'i nyes dmigs kyang mthong / cog pu pa nyid kyi yon tan dag kyang mthong nas 'di skad ces/ deng slan chad nyal ba spong ste/ cog pu pa nyid yang 
dag par zhes yang dag par len to/ /de la cog pu pa nyid kyi yon tan ni 'di dag yin te/ le lo'i gzhi yongs su spong ba dang / lus la chags pa dang / ser sna yongs su spong ba dang / 'phres pa'i bde ba la ma chags pa dang / btsal ba nyung ba dang / gnyid 
chung ba dang / rnal 'byor dang 'thun pa dang / lus kyi gnas rgya skye ba dang / skyes bu dam pa'i spyod pa nyid dang / yo byad bsnyungs pa'i tshul can te/ de lta bu la sogs pa ni cog pu pa nyid kyi yon tan dag yin no/ /cog pu pa ni gang yin/ gang gis ni cog pu pa nyid 
'di 'jig ce na/ cog pu pa ni nyal ba spong ba yin no/ /nyal ba khas len pas ni cog pu pa nyid 'jig go/ /de la phyag dar khrod pa nyid kyi skabs phye ba ni phyag dar khrod pa nar mar spyod pa la gal te khyim bdag dag gis chos gos gso ras sam/ ras bal gyi ras 
sam/ mon dar ram/ la ba dag byin par gyur na skabs phye bas blang bar bya ste/ phyag dar khrod pa nyid nyams par mi 'gyur ro/ /chos gos gsum pa nyid kyi skabs phye ba ni kha bkang ba'i re ba yod na gos lhag zhag bcur 'chang ba dang / gnas mal srung ba'i phyir 
gding ba dang / steng du gding ba dang / nad kyi rkyen g.yan pa dgab pa dang / gdong phyis kyi gos dang / dbyar gyi ras chen dang / gzhan gyi rung ba bcol ba skabs phye bas blang bar bya ste/ chos gos gsum pa nyid nyams par mi 'gyur ro/ /bsod snyoms pa nyid kyi 
</page>

 <page>
<ph>273</ph><p>072-137a</p>
skabs phye ba ni bskos pa'i zas dang / tshul shing gi zas dang / zla ba phyed pa'i zas dang / gso sbyong ba dang / dge 'dun gyi zas dang / gtsug lag khang gi zas skabs phye bas yongs su longs spyad par bya ste/ bsod snyoms pa nyid 'jig par mi 
'gyur ro/ /'on kyang nyes dmigs su lta bas ni yongs su longs spyad par bya'o/ /mthar chags su rgyu ba nyid kyi skabs phye ba ni khyim gyi sgo na glang po che'am/ rta 'am/ khyu mchog gam/ khyi'am/ 'thab pa'am/ ngo tsha bar 'gyur ba de lta bu gzhan mthong nas thod 
rgal du rgyu ba dang / zas bzar mi rung ba'i khyim 'am/ lhung bzed khas sbubs pa'am/ slong bar grags pa'i khyim rgal nas rgyu ba dang / slob dpon nam/ mkhan po'am/ glo bur ba'am/ lhan cig rgyu na skabs phye bas thod rgal du yang rgyu bar bya ste/ mthar 
chags su rgyu ba nyid nyams par mi 'gyur ro/ /stan gcig pa nyid kyi skabs phye ba ni zas za ba na glang po che'am/ rta'am/ khyu mchog gam/ sbrul lam/ thog 'bab pa'am/ mkhan po'am/ slob dpon nam/ glo bur pa 'ongs pa mthong nas/ gal te 
langs par gyur na skabs phye bas yang bza' bar bya ste/ stan gcig pa nyid 'jig par mi 'gyur ro/ /zas chog pa pa nyid dang / zas phyis mi len pa nyid la ni skabs phye ba med do/ /dgon pa pa nyid kyi skabs phye ba ni bsnyen par rdzogs pa'i las kyi ched dam/ 
lhung ba las bslang ba'i ched dam/ chos mnyan pa'i ched dam/ gso sbyong bya ba 'am/ dgag dbye bya ba 'am/ na ba'am/ nad pa'i bya ba 'am/ mngon par mi shes pa'i mdo kun chub par bya ba 'am/ gzhan yang de lta bu'i rkyen yod na skabs phye bas grong mthar 
gnas par bya ste/ dgon pa pa nyid 'jig par mi 'gyur ro/ /shing drung pa nyid skabs phye ba ni rkyen de lta bu'am/ khyim du zhugs pa las char gyis non na/ de nyid du skya rengs shar yang shing drung pa nyid nyams par mi 'gyur ro/ /dgon pa pa'i skabs phye ba ji snyed pa ni shing drung pa nyid 
</page>

 <page>
<ph>274</ph><p>072-137b</p>
dang / bla gab med pa nyid dang / dur khrod pa nyid la yang blta bar bya'o/ /gzhi ji bzhin pa nyid kyi skabs phye bas ni rkyen de lta bu yod la gzhan gyis gnas mal rnyed na rjes su gnang ngo / /cog pu pa la ni skabs phye ba med do/ /kha cig na re sna'i dpyad byed na skabs phye 
bar bya ste/ cog pu pa nyid nyams par mi 'gyur ro zhes zer ro/ /sbyangs pa'i yon tan bcu gsum po de dag ni mdor bsdus na brgyad kho nar 'gyur te/ chos mngon pa las ji skad du sbyangs pa'i yon tan ni brgyad do zhes 'byung ba lta bu'o/ /gal te de ji lta bu yin zhe na/ 
zas chog pa pa nyid dang / stan gcig pa nyid ni zas phyis mi len pa nyid kyi nang du 'du bar 'gyur ro/ /de ci'i phyir zhe na/ gzung ba'i mtha' pa ni bdag nyid kyi rang skal cig len pa yin te/ de lta bas na zas chog pa pa nyid kyi nang du 'du bar 'gyur ro/ /yang 
lan gnyis su mi za ste/ de lta bas na stan gcig pa nyid du 'du bar 'gyur ro/ /shing drung pa nyid dang / bla gab med pa nyid dang / dur khrod pa nyid ni dgon pa pa nyid kyi nang du 'du bar 'gyur ro/ /de ci'i phyir zhe na/ dgon pa pa ni dgon pa'i spyil bu dang / yang 
thog la sogs pa byed na las la dga' ba nyid dang / /yongs su 'dzin pa dang / chags pa ni bdag gi cha ma yin no snyam nas shing drung ngam/ bla gab med pa'am/ dur khrod du gnas so/ /de lta bas na brgyad kho nar 'gyur la brgyad po de dag kyang dgon pa pa nyid dang / 
phyag dar khrod pa nyid dang / bsod snyoms pa nyid dang gsum gyis rdzogs par 'gyur ro/ /de ltar na sbyangs pa'i sgo gsum rdzogs par byed na/ sbyangs pa'i yon tan thams cad rdzogs par 'gyur ro/ /de nyid kyi phyir bcom ldan 'das kyis tshe dang ldan pa mdzes dga' 
bo la brten nas dga' bo nam zhig dgon pa dang / phyag dar khrod pa dang / ngan ngon gyis 'tsho 'dod pa rnams la ni lta ba med pa mthong zhig gu zhes gsungs so/ /de la sbyangs pa'i yan lag ni ci zhig yin/ sbyangs pa'i chos ni du zhig yod/ ci spyod pa'i gang zag dag 
</page>

 <page>
<ph>275</ph><p>072-138a</p>
ni sbyangs pa'i yon tan bstan par dga'/ sbyangs pa'i yan lag ni du zhig /mthar thug pa ni du zhig /ci sbyangs pa'i de nyid sbyangs pa smra ba yang de yin nam zhe na/ de la sbyangs pa'i yan lag ces bya ba ni gzhi bcu gsum po de dag gi spong ba gang yin pa 
de ni sbyangs pa'i yan lag yin no/ /sbyangs pa'i yon tan cir brjod par bya zhe na/ dge bar brjod par bya'o/ /sbyangs pa'i chos du zhe na/ sbyangs pa'i chos ni gnyis te/ ma chags pa dang / gti mug med pa ste/ bcom ldan 'das kyis ji skad du phyag dar khrod pa gang 
yin pa de ni 'dod pa chung ba nyid la brten/ chog shes pa nyid la brten/ yo byad bsnyungs pa nyid la brten/ rab tu dben pa nyid la brten/ 'dis chog pa nyid la brten nas phyag dar khrod par 'gyur ro zhes gsungs pa lta bu'o/ /rnam pa gcig tu ni ma chags pas rjes 
su gnang ba 'tsham par bsten pas 'dod pa'i bsod snyoms kyi rjes su brtson pa'i slu ba sel la/ sbyangs pa'i yon tan gti mug med pa ni yo byad bsnyungs par 'tsham par bsten pas bdag nyid dub pa'i rjes su brtson pa'i slu ba sel te/ de lta bas na sbyangs pa'i chos 
ni gnyis te/ ma chags pa dang / gti mug med pa yin no/ /de la 'dod pa chung ba nyid dang / chog shes pa nyid dang / rab tu dben pa nyid ni ma chags pa yin no/ /yo byad bsnyungs pa nyid dang / 'dis chog pa nyid ni gti mug med pa nyid yin no/ /de 
la ma chags pas ni spang ba'i gzhi bcu gsum la chags pa sel la/ gti mug med pas ni gzhi de dag nyid la nyes dmigs mi shes pa sel to/ /yang ci spyod pa'i gang zag rnams sbyangs pa'i yon tan sten par dga' zhe na/ 'dod chags spyod pa dang / gti 
mug spyod pa sbyangs pa'i yon tan sten par dga'i/ zhe sdang spyod pa ni ma yin no/ /ci'i phyir 'dod chags spyod pa dang / gti mug spyod pa sbyangs pa'i yon tan sten gyi/ zhe sdang spyod pa'i ma yin zhe na/ sbyangs pa'i yon tan sten pa ni/ bsgrub dka' ba yin pas 'dod chags 
</page>

 <page>
<ph>276</ph><p>072-138b</p>
spyod pa bsgrub dka' ba la brten nas 'dod chags rnam par gnon par 'gyur la/ gti mug spyod pa yang sbyangs pa'i yon tan sten pa yang dag par blangs pa yo byad bsnyungs pa la brten nas rtag tu bag yod par 'gyur zhing bag yod na gti mug rnam par gnon par 
'gyur ro/ /de lta bas na 'dod chags spyod pa dang / gti mug spyod pa sbyangs pa'i yon tan sten par dga'o/ /zhe sdang spyod pa ni bsgrub dka' na mkhris pa'i nad la drod bag byin pa bzhin du phyir zhe sdang skye bar 'gyur te/ de lta bas na zhe sdang spyod pa ni sbyangs pa'i yon 
tan bsten par dka' ba yin no/ /gzhan dag na re zhe sdang spyod pa ni dgon pa pa nyid dang / shing drung pa nyid la dga'o/ /de ci'i phyir zhe na/ dgon pa dang / shing drung na gnas na de dag tu mi 'dod pas gtse ba'i nyes pa med pa'i phyir ro zhes zer ro/ /sbyangs pa'i yan 
lag ni dus kyi mthar thug pa ni du zhig ces bya ba ni/ sbyangs pa'i yan lag gsum po shing drung pa nyid dang / bla gab med pa nyid dang / dur khrod pa nyid ni zla ba brgyad kyi mthar thug par bya ste/ dbyar ni g.yogs par gnas par bcom ldan 'das kyis gnang ngo / /ci 
sbyangs pa de nyid sbyangs pa smra ba yang de yin nam zhes bya ba ni sbyangs pa yin la sbyangs pa smra ba yin pa yang yod/ sbyangs pa ma yin la sbyangs pa smra ba yin pa yang yod/ sbyangs pa yin la sbyangs pa smra ba ma yin pa yang yod/ sbyangs pa yang ma yin sbyangs pa smra ba yang ma yin pa 
yang yod do/ /de la sbyangs pa yang yin/ sbyangs pa smra ba yang yin pa yang yod ces bya ba ni dgra bcom pa sbyangs pa'i yon tan yang dag par blangs pa dang ldan pa'o/ /sbyangs pa ma yin la sbyangs pa smra ba yin pa yang yod ces bya ba ni dgra bcom pa sbyangs pa'i yon tan yang 
dag par blangs pa dang mi ldan pa'o/ /sbyangs pa yin la sbyangs pa smra ba ma yin pa yang yod ces bya ba ni slob pa'am/ so so'i skye bo sbyangs pa'i yon tan yang dag par blangs pa dang ldan pa'o/ /sbyangs pa yang ma yinasbyangs pa'i yon tan smra ba yang ma yin pa yang yod ces bya ba 
</page>

 <page>
<ph>277</ph><p>072-139a</p>
ni slob pa'am/ so so'i skye bo sbyangs pa'i yon tan yang dag par blangs pa dang mi ldan pa'o/ /sbyangs pa'i yon tan gyi mtshan nyid ni ci yin/ mnog ni ci yin/ nye bar gnas pa ni ci yin zhe na/ sbyangs pa'i yon tan gyi mtshan nyid ni 'dod pa chung ba nyid 
do/ /mnog ni chog shes pa'o/ /nye bar gnas pa ni yo byad bsnyungs pa'o/ /rnam pa gcig tu na mtshan nyid ni ma 'bags pa'o/ /mnog ni nyes dmigs med pa'o/ /nye bar gnas pa ni brtson pa mi 'dor ba'o/ /sbyangs pa'i yon tan gyi thog ma ni gang yin/ bar ma ni 
gang yin/ tha ma ni gang yin zhe na/ sbyangs pa'i yon tan gyi thog ma ni yang dag par len pa'o/ /bar ma ni sten pa'o/ /tha ma ni rab tu dag pa'o/ /rnam par grol ba'i lam las sbyangs pa'i yon tan bstan pa zhes bya ba ste kun nas btus pa gsum pa rdzogs so// 
rgya gar gyi mkhan po bid+yA ka ra pra b+ha dang / zhu chen gyi lo ts+tsha ba ban+de dpal brtsegs kyis bsgyur cing zhus te gtan la phab pa// 
</page>
</text>