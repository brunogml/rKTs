
<text>


 <page>
<ph>502</ph><p>079-251b</p>
@##/ /rgya gar skad du/ sarba ta thA ga ta tsit+ta gar+b+hAr+tha ran+t+ra/ bod skad du/ de bzhin gshegs 
pa thams cad kyi thugs kyi snying po don gyi rgyud/ dpal rdo rje sems dpa' la phyag 'tshal lo/ /'jam dpal gzhon nur gyur pa la phyag 'tshal lo/ /de bzhin gshegs pa thams cad kyi/ /sku gsung thugs kyi rdo rje bdag /snying po mchog ni bzhugs pa'i sku/ /rdo rje sems 
dpa' la gzigs te/ /sangs rgyas rnams kyi ye shes sku/ /sna tshogs gzugs can sems 'di ni/ /mtha' dang bral ba yin mod kyi/ /srid dang 'khor bar rab tu grags/ /de na rdo rje sems dpa' yis/ /bcom ldan 'das la 'di skad gsol/ /kye ho rang byung bcom ldan 
'das/ /nam mkha'i bdag po sna tshogs lus/ /gsung gi mnga' bdag rig sngags rgyal/ /skye med dbyings nas snang byed 'khrungs/ /'gro drug 'dren pa khyod kyis gsungs/ /nyid kyi zhal nas thigs pa shor/ /ke ke ru dang margad dang / /spug dang rdo yi snying po dang / /rin chen 
kha dog sna lnga pas/ /ye shes gzhal yas kha dog spras/ /nyid las mi gzhan 'jigs byed dang / /rgyal sras dad pa gtam nyan dang / /'gro ba 'dul ba'i 'khor rnams so/ /de nas bcom ldan shAka thub kyi/ /gsung gi dgongs pa mkhyen nas ni/ /sangs rgyas rnams kyi ye shes 
</page>

 <page>
<ph>503</ph><p>079-252a</p>
kyi/ /rab 'byung ye shes bsdu ba mdzad/ /de bzhin gshegs kyis 'di skad du/ /ched du rjod pa rnam par mdzad/ /gang zhig rtsol med bde chen don/ /lhan cig skyes pa ma mthong na/ /sgrub dang rtsol ba ci spyad kyang / /byis pa don med ga chad du/ /rdzas bzung ba ni 'ching 
ba nyid/ /rten 'brel sgom pa gnyis pa'o/ /don med nyams myong 'dod pa yang / /'ching ba'i rgyu ste gsum pa'o/ /kha cig e ri'i thal bas byugs/ /dbang phyug nam mkha'i rdzas rnams sdud/ /'ching ba'i rgyu ste bzhi pa'o/ /gleng gzhi'i le'u ste dang po'o// //mtha' dang 
bral ba'i rang bzhin la/ /gzung 'dzin nad kyis ci la 'ching / /gdod nas dag pa'i nam mkha' la/ /bag chags mtshan mas ci la 'ching / /skye 'gag med pa'i chos nyid la/ /rgyu 'bras nad kyis ci la 'ching / /bsam dang bral ba'i ye shes la/ /rtog dpyod nad kyis ci la 'ching / /e 
ma'o rnam dag sems nyid klong / /lhan cig skyes pa bde ba'i mchog /'od gsal sna tshogs dus na bde/ /rnam dag 'khor lo bde ba la/ /bsnun pa'i blo gros log pa yis/ /srid rgyu nges pa'i rtsa bar 'khyams/ /gzhan yang ston pas 'di skad gsungs/ /zhen chags can gyi 
gdul bya la/ /bde ba chen po bcos ma sbyin/ /khong khro can gyi gdul bya la/ /g.yo ba rlung gi bcos ma sbyin/ /'dod pa chu bzhin gdungs pa la/ /bkri drang rang rgyud bcos ma sbyin/ /kun tu rmongs pa'i yid can la/ /stong pa snying rje bcos ma sbyin/ /ston pas de skad bka' stsal pas/ /
'khor rnams bsdu ba rnam mdzad de/ /de bzhin gshegs la 'di skad gsol/ /ye nas rnam par dag pas na/ /khams gsum 'khor ba ji ltar lags/ /glo bur pa zhig lag lags 'gyur na/ /thog mtha' yod par mi 'gyur ram/ /yang na rdo rje sems sogs pa/ /dmyal bar 'tshed 
par mi 'gyur ram/ /'khor ba bde ba grub pa na/ /sbyang btub bam ni ci zhig gu/ /de skad gsol nas mi snang gyur/ /de bzhin gshegs pas bka' stsal pa/ /nga la nyan pa khyed legs so/ /rtse gcig yid kyis dang bar byos/ /ma nges kha dog 'ja' tshon las/ /rigs 
</page>

 <page>
<ph>504</ph><p>079-252b</p>
kyi khyad par tha dad snang / /ldan la lha mi gcig pa'o/ /ma bsdus gcig tu rdzogs pa'o/ /smra ba'i seng ge 'jigs pa med/ /bka' yi dgongs pa shin tu zab/ /margad blo yis mching bu len/ /sna tshogs kha dog rigs su bsgyur/ /dper na swa sti ka bzhin no/ /ka ran da yi skye 
bzhin no/ /brtags shing brtags shing skye bar 'gyur/ /sangs rgyas rnams kyi ye shes sku/ /khyab bdag nam mkha'i sna tshogs gzugs/ /deng bdag sems dpa'i lus su 'gyur/ /'gro ba'i mgon pos de skad du/ /bshad nas 'khor rnams dengs gyur te/ /phyogs gcig tu ni 
'khod gyur nas/ /bcom ldan 'das la 'di skad gsol/ /lta ba'i rang bzhin ji lta bu/ /ma bcos ngo bo ji lta bu/ /ye shes spyod pa ji lta bu/ /bcom ldan 'das kyis bka' stsal pa/ /legs so 'dus pa'i tshogs chen pos/ /rnam pa drug gi mtshan nyid de/ /khyad par bdun dang 
mtshan pa'i dpe/ /bcu bzhi rnam pa ci rigs su/ /bcu gsum ma nor zhes su bshad/ /lhan cig skyes pa khyab gnas pa/ /mngon sum dbang gi ngo bor shar/ /sbyin pas bzlog nas bltas pa yis/ /nam mkha' las 'bab bde skyong nas/ /thur du 'khor lo drug rim du/ /a ta 
rak+ta bde ba len/ /ye shes zer zhing sdug bsngal skye/ /rmongs pas mya ngan sdig pa 'dzin/ /de mi spong ba'i 'ching bar 'gyur/ /sid+ha'i tshul du dge slong gnyis/ /dbang rdzogs zer zhing bde ba spyod/ /'chi 'phos nas ni dmyal bar song / /rgyal po'i khab ni btsun mo can/ /tshom 
du sdud cing reg pa yis/ /ye shes gzhan la 'chad cing ston/ /'chi 'phos dur khrod sa ga yi/ /smad 'tshong ma yi srin bur skyes/ /'jig rten khams gzhan sems dmyal du/ /shin tu 'tshed cing 'bod par 'gyur/ /prik+Sha'i drung na a ko ta/ /bka' yi bsgo ba rnam par byed/ /
kha sbyor ba ni ye shes zhes/ /bzhin bzang ma la legs par dgod/ /tshe 'phos nas ni ngu 'bod skyes/ /'chad pa'i skyes bu de phyir nges/ /khyod kyis 'dri ba bstan par bya/ /sems kyi rang bzhin ma bcos pa/ /mi rtogs lta ba mi dmigs shes/ /mig yo ngo bo mi 'da' dam/ /
</page>

 <page>
<ph>505</ph><p>079-253a</p>
de skad gsungs nas mi snang gyur/ /'dri ba'i rtog pa dang po chod/ /'chad pa'i skyes bus yang gsol pa/ /'gro ba'i bla ma gnyen gcig pu/ /dam phog pa ni ji ltar lags/ /dbang gi rang bzhin ji ltar lags/ /rtog pa gnyis pa dris pa las/ /lta ba'i 
le'u ste gnyis pa'o// //lhan cig skyes pa'i bde ba yi/ /gang la ming de skad bya yi/ /ting nge 'dzin la snyoms par zhugs/ /mtshon pa'i dpe ni 'di skad gsungs/ /nag po brtsegs pa pad pa ti/ /gri ta dang ni kang ka dang / /phag dang glang po gzhon nu ma/ /
zla ba chu shel glang seng dang / /o da chu bo gsum 'dres dang / /gser dang nam mkha'i ri bo me/ /gsum pa bcu bzhir shes par gyis/ /de bzhin nyid ldan dam pa ste/ /de las gang zhig 'da' byed pa/ /dmyal bar yang dag 'tshed par bshad/ /e ma'o rang rig skal chen po/ /
nam mkha'i sprin la 'bud par byed/ /byis pa rang bzhin mi shes pas/ /bcos med rang bzhin spro bsdu byed/ /rnam dag 'od gsal sgrib pa med/ /ye shes rgya mtshor zhugs rmongs pas/ /kun tu 'ching ba'i mdud pa nyid/ /kun tu 'ching ba rgyun mi 'chad/ /lhan cig skyes pa'i 
mda' 'phangs kyang / /bsnun pa'i blo gros log pa yis/ /gcig dang du mas sems bslad pas/ /rmongs pa nga rgyal spel bar byed/ /rlung gi rgyu ba dril ba'i lha/ /yig 'bru kha dog go bar byed/ /yid dang rlung ni rgyu ba na/ /snang ba 'gags pa ye shes so/ /de nyid log pas 'ching 
ba'i rgyu/ /tshangs pa yi ni tsaN+Da lI/ /sbar bas lha nyid 'od du zhu/ /ka sogs g.yas dang g.yon du a/ /yig mgo tshig dang gsos pa dang / /stong phrag bdun cu'i rtsa lam nas/ /bab pa bde ba skyed par byed/ /don dam pa'o zhes su smra/ /rmongs pa bsdoms pas mdud pa grol/ /
zag pa skyes pas 'ching bar 'gyur/ /lhan cig skyes pas rigs pa yis/ /ci rigs pa ru gzhan la ston/ /grol bar 'gyur zhes nga mi smra/ /e ma'o blo ni gnyis su snang / /ji ltar spyad kyang grol mi 'gyur/ /dbang gi le'u ste gsum pa'o// //gang la ming de skad 
</page>

 <page>
<ph>506</ph><p>079-253b</p>
bya ba'i/ /ting nge 'dzin la snyoms par zhugs/ /de nas rdo rje sems dpa' yis/ /rtog pa gsum la gcad pa'i phyir/ /stan las langs te 'di skad gsol/ /nam mkha'i bdag po sna tshogs lus/ /sgom pa'i rang bzhin ji ltar lags/ /phyag 'tshal rdo rje dpa' khyod 
la/ /phyag 'tshal rdo rje rang byung sems/ /phyag rnams dag pa 'od gsal dbyings/ /phyag 'tshal 'dud cing phyag 'tshal 'dud/ /'gro ba'i bla ma ye shes gzugs/ /gsung gi thigs pa lhan cig skyes/ /rnam dag rang rig dbyings la 'dud/ /bcom ldan 'das kyis 
bka' stsal pa/ /kye ma sems dpa' rdo rje nyon/ /mngon du gyur pa sgom pa'i mchog /sna tshogs 'bar ba ye shes drod/ /ci yang mthong la med rtogs na/ /ma mthong gnas na mthong ba ru/ /mthong na 'gag cing bltas na skye/ /shes rab ye shes 'od po che/ /ci dgar bzhag 
na bde ba 'gog /ye shes rgya mtsho ye gsal la/ /sangs rgyas sgom par mi mdzad do/ /de la gnyen po yod dam ci/ /rigs pas ston pa 'ching ba'i nad/ /'das dang ma byon da ltar gyi/ /bde ba de ni ston mdzad dam/ /rdo rje sems dpa' khyod nyid kyis/ /bstan par nus sam 'on 
te ci/ /bsnyad du med pas brjod dang bral/ /bsgrub tu med pas dpe dang bral/ /mtshon du med pas tshig lam chad/ /lhan cig skyes pas bsgrub tu med/ /mngon du gyur pas bsgom du med/ /dpyad du med pas bcos dang bral/ /ma yengs blo yis rtogs pa'o/ /bsgom 
pa'i le'u 'di bshad pa'i tshe/ /'chad pa'i skyes bu nyid kyang ni/ /brgyal nas sa la 'gyel gyur te/ /lha min rig sngags 'chang ba rnams/ /so sor byer te dengs par gyur/ /lha yi bu mo stong phrag ni/ /chos la rdul mig rnam par dag /byang chub sems dpa' nyi khri yang / /
de ma thag tu mngon sangs rgyas/ /'jig rten khams ni drug g.yos pas/ /'ur 'ur po dang chem chem gyis/ /khams gsum po ni 'dar bar byed/ /de yi mod la sems rdzogs pa/ /ngo mtshar skyes nas 'di skad gsol/ /e ma'o sangs rgyas kun gyi rje/ /rdzogs sangs 
</page>

 <page>
<ph>507</ph><p>079-254a</p>
rgyas pa bde ba'i mchog /skal ldan 'dul byed gnyen gcig pu/ /'gro ba'i mar me ye shes sgron/ /khyod kyi thugs kyi ye shes kyis/ /ma rig sgo nga'i ling thog bsal/ /rnam dag ye shes khyod la 'dud/ /dga' mgu rangs nas gsol pa dang / /
thams cad 'dud cing 'khod par byed/ /sgom pa'i le'u ste bzhi pa'o// //de skad bcom ldan shAkya thub/ /rdo rje sems dpa' la gzigs te/ /bka' yi bsgo ba 'di skad mdzad/ /legs so 'dus pa'i tshogs chen rnams/ /yang dag ye shes la zhugs 
pas/ /rnam rtog 'ching ba'i nad dang bral/ /mtha' dang bral ba'i rang bzhin la/ /bzlog pas bltas pa tha dad 'dzin/ /gnyug ma'i rang bzhin lhan cig skyes/ /de yang bcings pas ci la mthong / /gang gis de nyid mngon gyur pa/ /de la sdig pas ci la 'dzin/ /dus gsum 
'jig rten khams bzhugs pa/ /de la byin gyis rlob par mdzad/ /de la gal te gzugs yod na/ /dpag gam gzhal du btub bam ci/ /lha dang lha min gsang ba pa/ /de la ci rigs skyob par byed/ /gnod sbyin mthu chen thob pa yang / /srung ba rgyun du byed par 'gyur/ /
grul bum srin po gdon rnams kyis/ /de yi bsam pa yongs su bsgrub/ /nad dang shu ba 'bras dang rims/ /de yi lus la 'byung mi 'gyur/ /bskal par bsags pa'i sgrib pa yang / /skad cig ma yis 'byang bar 'gyur/ /rgyun du zhugs dang lan cig 'ong / /phyir mi ldog pa'i 
sems dpa' yis/ /de yi gzi brjid 'phel bar byed/ /de bas sems dpa' chen po nyon/ /khyab pa'i 'khor lo bde ba'i mchog /de nyid pha rol phyin drug ldan/ /yi ge med dang rig pa'i gsung / /dam pa'i don la 'jal bar nus/ /don gyis chos nyid 'jal bar ston/ /
bla ma'i zhal nas dris na skye/ /rtogs na rnal 'byor skyes bu de/ /nam mkha'i rdul phran ston par 'gyur/ /ma rabs sgyu ma'i tshig la 'dzin/ /lhan cig skyes pa mthong ngam ci/ /gal te mthong na brtag par 'gyur/ /brtags na yengs te 'khyam par 'gyur/ /gnyis kyi blo la mya 
</page>

 <page>
<ph>508</ph><p>079-254b</p>
ngan snang / /kha dog gcig tu bsgyur ba yi/ /bde ba chen po'i 'khor lo mchog /rnal ma la gnas 'ching grol 'gyur/ /gang zhig bla ma'i drin shes dag /skye ba med pa nyid du ston/ /bla ma'i bka' drin mi shes pa/ /de yis lhan skyes ci la mthong / /lhan cig skyes pa de yis bcings/ /
de la 'gro ba skye zhing 'ching / /tha dad gzengs pas nad du gyur/ /dus dang gnas su bgrangs pas ldog /bdag dang gzhan du bltas pas ldog /'di dang phyi mar bsnyad pas gol/ /skye med lhan skyes bcos pas 'ching / /de skad bcom ldan 'das kyis bshad/ /'chad pa'i skyes 
bus 'di skad bstod/ /e ma'o rnam dag ye shes sku/ /khyab bdag gsung gi lde mig sgo/ /ma rig sgrib pa dral ba'o/ /bde bar gshegs pa ye shes sku/ /e ma'o rnal 'byor thugs kyi bcud/ /'gro ba sdug bsngal gzir las bsgral/ /ma skyes lhan cig 'gag med cing / /byang 
chub sems la phyag 'tshal bstod/ /phan yon gyi le'u ste lnga pa'o// //de bzhin gshegs pa thams cad kyi thugs kyi snying po'i don gyi rgyud rdzogs so// //rje btsun gu ru'i zhal snga nas dang / lots+tsha ba seng kar shAkya 'od kyis pham thing du bsgyur cing gtan la phab pa'o// 
</page>


</text>