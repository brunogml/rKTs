
<text>


 <page>
<ph>573</ph><p>075-287a</p>
@#/ /rgya gar skad du/ Ar+ya dz+nyA na ka sU tra bud d+ha a ba dA na/ bod skad du/ 'phags pa sangs rgyas kyi rtogs pa brjod pa shes ldan gyi mdo/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa dus gcig na/ 
bcom ldan 'das yum gyi don du lha rnams kyi gnas sum cu rtsa gsum na shing yongs 'du sa brtol gyi drung na la ba dkar po lta bu'i rdo leb la bzhugs so/ /der lha'i bu zhig la 'chi ba'i snga ltas ngan pa lnga byung ste/ phreng rgyan rnyings pa dang / gos rnyings pa dang / lus dri nga bar 
gyur pa dang / mchan khung nas rngul 'dzag pa dang / rang gi stan la dga' ba med par gyur to/ /skye ba yang mthong ste/ yangs pa'i phag gi mngal du skye bar mthong ngo / /des de mthong nas mya ngan gyis thebs/ smre sngags 'don/ brang rdung zhing ngu la shin tu mong mong por gyur 
to/ /de nas lha'i bu gzhan zhig lha'i bu de ga la ba der song ste/ 'di skad ces smras so/ /lha'i bu khyod 'chi bas 'jigs sam/ smras pa/ lha'i bu bdag 'chi bas 'jigs so/ /lha'i bu de ci'i phyir zhe na/ bdag lha rnams kyi gnas sum cu rtsa gsum 'dir lha'i bza' ba ni zos/ 
lha'i btung ba ni 'thungs/ lha'i bgo ba ni bgos na/ de nas phyir yangs pa'i phag gi mngal du skye bar mthong ste/ der bdag bshang ba za zhing mtshon gyis 'chi bar 'gyur te/ lha'i bu de lta bas na bdag 'chi bas 'jigs so/ /smras pa/ lha'i bu khyod 'chi bas ma 'jigs shig /de 
ci'i phyir zhe na/ lha'i bu 'di ltar de bzhin gshegs pa dgra bcom pa yang dag par rdzogs pa'i sangs rgyas bcom ldan 'das de yum gyi don du sum cu rtsa gsum gyi gnas 'di na shing yongs 'du sa brtol gyi drung na la ba dkar po lta bu'i rdo leb la bzhugs te/ ci ste lha'i bu khyod kyis bcom 
ldan 'das de la phyag tshol dang / bcom ldan 'das de 'dir gshegs te/ des khyod ngan song rnams las grol bar mdzad do/ /de ci'i phyir zhe na/ lha'i bu sangs rgyas bcom ldan 'das ni thugs rje chen pos sems can yongs su ma btang ba yin no/ /de nas lha'i bu de stan las 
</page>

 <page>
<ph>574</ph><p>075-287b</p>
langs te/ bla gos phrag pa gcig tu gzar nas pus mo g.yas pa'i lha nga sa la btsugs te/ bcom ldan 'das ga la ba de logs su thal mo sbyar ba btud nas ched du brjod pa 'di ched du lan gsum brjod de/ bcom ldan 'das de bzhin gshegs pa la phyag 'tshal lo/ /bcom 
ldan 'das de bzhin gshegs pa la phyag 'tshal lo/ /bdag la thugs brtse ba'i slad du bcom ldan 'das de 'dir gshegs su gsol/ bdag ngan song du skye ba rnams las grol bar mdzad du gsol/ de nas bcom ldan 'das kyis lha'i bu de'i lhag pa'i bsam pa thugs 
su chud nas/ lha'i bu de ga la ba der gshegs te gdan bshams pa de la bzhugs so/ /bzhugs nas bcom ldan 'das kyis lha'i bu de la 'di skad ces bka' stsal to/ /lha'i bu khyod 'chi bas 'jigs sam/ gsol pa/ bcom ldan 'das bdag 'gum pas 'jigs 
lags so/ /de ci'i slad du zhe na/ yangs pa'i phag gi mngal mi sdug par skye bar mthong lags te/ der bdag skyes nas bshang ba 'tshal zhing mtshon gyis 'gum par 'gyur lags te/ bcom ldan 'das de'i slad du bdag 'gum pas 'jigs lags so/ /de nas bcom 
ldan 'das kyis lha'i bu de la 'di skad ces bka' stsal to/ /lha'i bu khyod 'chi bas ma 'jigs shig /de ci'i phyir zhe na/ lha'i bu sa'i khams dang / chu'i khams mi 'gro mi 'ong gi bdag nyid kyi las kyis 'ong zhing 'gro ste/ lha'i bu khyod tshur shog /sangs rgyas la skyabs su 
song shig /chos dang dge 'dun la skyabs su song shig /de nas lha'i bu de stan las langs te/ bcom ldan 'das la 'di skad ces gsol to/ /bcom ldan 'das de ltar 'tshal lo/ /bdag sangs rgyas la skyabs su mchi'o/ /chos dang dge 'dun la skyabs su mchi'o/ /de nas 
bcom ldan 'das kyis lha'i bu de la tshigs su bcad de bka' stsal pa/ gang zhig sangs rgyas la ni skyabs song ba/ /de ni ngan 'gror 'dir ni mi 'gro ste/ /lha yi bdag nyid dngos po spangs nas su/ /mi yi bdag nyid dngos po len par 'gyur/ /de nas bcom ldan 'das kyis lha'i bu 
</page>

 <page>
<ph>575</ph><p>075-288a</p>
de la chos dang ldan pa'i gtam yang dag par bstan/ yang dag par 'dzin du bcug /yang dag par gzengs bstod/ yang dag par dga' bar mdzad nas gdan las bzhengs te bzhud do/ /bcom ldan 'das bzhud nas ring po ma lon par lha'i bu de 'chi ba'i dus byas 
so/ /dus byas nas de ma thag tu yangs pa der tshong dpon zhig gi chung ma dam pa'i mngal du skyes so/ /de zla ba dgu 'das nas khye'u gzugs bzang ba/ mdzes pa/ blta na sdug pa/ kha dog bzang po rgyas pa mchog dang ldan pa zhig btsas par gyur to/ /de btsas ma thag tu tshig 
'di skad ces sangs rgyas la phyag 'tshal lo/ /chos la phyag 'tshal lo/ /dge 'dun la phyag 'tshal lo zhes brjod do/ /de nas de'i tshe pha dang ma 'di snyam du sems te/ khye'u 'di ni sangs rgyas shes/ chos shes dge 'dun shes te/ 'di ni shes pa dang ldan no snyam du 'du shes 
skyes so/ /de nas khye'u shes ldan gang gi tshe lo brgyad lon pa lta bur gyur pa de'i tshe li ts+tsha bI gzhon nu rab tu mang po rnams kyis lhan cig tu mdun du bdar nas skyed mos tshal gyi bzhi mdo nas byung ngo / /de'i tshe bcom ldan 'das yangs pa'i tshal chen po na khang pa brtsegs pa'i khang bzangs 
na bzhugs te/ de nas bcom ldan 'das snga dro'i dus kyi tshe smad g.yogs dang chos gos gsol/ lhung bzed bsnams te/ yangs par bsod snyoms la phyir gshegs so/ /bcom ldan 'das de mdzes pa nas 'od dang ldan pa'i bar du gyur pa khye'u shes ldan gyis mthong ngo / /
mthong nas de bcom ldan 'das la sems rab tu dga' bar gyur to/ /sems dga' nas bcom ldan 'das ga la ba der song ste phyin nas/ bcom ldan 'das kyi zhabs la mgo bos phyag 'tshal te/ lan gsum bskor ba byas nas phyogs gcig tu 'dug go/ /phyogs gcig 
tu 'dug nas khye'u shes ldan gyis bcom ldan 'das la tshigs su bcad de gsol pa/ bdag gis sngon gyi tshe dran te/ sdug bsngal rnams las rab bkrol zhing / /ngan song ltung ba las ni bdag /'jig rten mgon gyis grol bar mdzad/ /mi mchog thugs ni brtser 
</page>

 <page>
<ph>576</ph><p>075-288b</p>
dgongs te/ /bsod snyoms 'di ni bzhes par mdzod/ /bdag gi gdugs tshod 'di dag ni/ /grol bar mdzad nas deng bzhes la/ /sang ni bdag gi pha ma yi/ /sdum par 'dren pas brtser dgongs te/ /dge slong kun dang thabs cig tu/ /gdugs tshod dag ni gsol bar 
mdzod/ /bcom ldan 'das cang mi gsung bar gyur pas khye'u shes ldan gyis gsol pa gnang ngo / /de nas khye'u shes ldan bcom ldan 'das cang mi gsung bar gnang bar rig nas pha ma ga la ba der song ste/ pha ma la 'di skad ces smras so/ /yab yum bdag gis ni bcom ldan 'das 
la bsod snyoms phul lags te/ sang yang gdugs tshod la spyan drangs so/ /de nas khye'u shes ldan gyi pha ma mgu zhing dga' la yi rangs shing rab tu dga' ste/ dga' ba dang yid bde ba skyes nas de'i mtshan mo bza' ba dang bca' ba ro dang ldan pa zhim pa mang po mngon par bshams 
nas yangs pa'i grong khyer chen po thams cad phyag dar byas te/ dar gyi lda ldi btags/ pog phor nas spos kyis bdugs/ spos chus chag chag btab/ me tog gis mdzes par bkram ste/ de'i mtshan mo 'das nas dus la bab pa dang / bcom ldan 'das ga la ba der 
song ste/ btsun pa bcom ldan 'das gdugs tshod la bab ste/ gdugs tshod sbyar lags so zhes gsol to/ /de nas bcom ldan 'das de'i snga dro smad g.yogs dang chos gos gsol/ lhung bzed bsnams nas/ dge slong gi tshogs kyis mdun du bdar cing / dge slong 
gi tshogs kyis yongs su bskor te/ shes ldan gyi pha ma'i khyim ga la ba der gshegs nas gdan bshams pa de la bzhugs so/ /de nas khye'u shes ldan bcom ldan 'das dge slong gi dge 'dun dang gdan la bzhugs par rig nas rang gi lag gis bza' ba dang / bca' ba ro dang 
ldan pa zhim zhing mang ba dag legs par brims legs par gsol to/ /bcom ldan 'das gdugs tshod gsol bar rig nas/ so so so so la ras bcos bu zung dang / so so la lham zung dag phul lo/ /bcom ldan 'das la chos gos sar pa gsum dang / chags sar pa 
</page>

 <page>
<ph>577</ph><p>075-289a</p>
zung dag gsol to/ /gser gyi me tog dang / dngul gyi me tog rnams kyis gtor to/ /gang mngon par gtor ba de dag gtor ma thag tu sangs rgyas kyi mthus bcom ldan 'das kyi spyi gtsug gi thad kar khang pa brtsegs pa bkra ba/ blta na sdug pa/ gru bzhi pa/ gnas 
bzhi dang ldan pa zhig 'dug par gyur to/ /khang pa brtsegs pa der de bzhin gshegs pa'i sku skyil mo krung bcas te chos 'chad cing bzhugs pa des mthong ngo / /de nas khye'u shes ldan gyis bcom ldan 'das kyi gzugs dang / rdzu 'phrul dang / cho 'phrul bsam gyis mi khyab pa de 
'dra ba mthong nas mgu zhing dga' ba nas/ yid bde ba skyes pa'i bar du gyur nas/ bcom ldan 'das la 'di skad ces gsol to/ /bcom ldan 'das bdag gi dge ba'i rtsa ba 'di bla na med pa yang dag par rdzogs pa'i byang chub tu bsngo ste/ dge ba'i rtsa ba des na bdag da ltar gyi bcom 
ldan 'das bzhin du/ sangs rgyas su gyur cig /chos ston par yang gyur cig /dge 'dun yongs su skyong bar yang gyur cig /de nas bcom ldan 'das kyis khye'u shes ldan gyi lhag pa'i bsam pa thugs su chud de/ 'dzum pa mdzad nas spyi bo'i gtsug gi nang du nub pa'i bar du mdzad 
pa tshe dang ldan pa kun dga' bos mthong ste/ don med pa mi mdzad do snyam pa'i bar du'o/ /de nas bcom ldan 'das kyis tshe dang ldan pa kun dga' bo la tshigs su bcad de slar bka' stsal pa/ kun dga' 'di ltar shes ldan gyis ni de bzhin gshegs pa mchod pas na/ /bskal pa bye ba 
dgu bcu dag tu log par ltung bar mi 'gyur la/ /de nas de ma thag tu rnam par 'dren par nye bar skye 'gyur te/ /mtshan ni mkhyen gtso rgyal po zhes bya sangs rgyas 'jig rten 'byung bar 'gyur/ /sangs rgyas kyi ni rtogs pa brjod pas mkhas rnams yang dag dga' byed cing / /mi yi 
mkhas pa gang gis thos na dge ba mang po byed 'gyur te/ /rgya mtsho mthas gtugs dpag med lta bu'i de bzhin gshegs pa sangs rgyas la/ /rab tu dang bas yon rnams phul ba'i 'bras bu chung bar mi 'gyur ro/ /bcom ldan 'das kyis de skad ces bka' stsal nas/ khye'u shes ldan dang /
</page>

 <page>
<ph>578</ph><p>075-289b</p>
dge slong de dag dang / lha dang bcas pa'i 'jig rten yi rangs te/ bcom ldan 'das kyis gsungs pa la mngon par bstod do/ /'phags pa sangs rgyas kyi rtogs pa brjod pa shes ldan gyi mdo rdzogs so// //rgya gar gyi mkhan po bid+yA ka ra sing ha dang / sarba dz+nyA de ba 
dang / /zhu chen gyi lo ts+tsha ba ban de dpal brtsegs kyis bsgyur cing zhus te gtan la phab pa// </page>


</text>