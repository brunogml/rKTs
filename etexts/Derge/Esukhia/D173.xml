
<text>


 <page>
<ph>10</ph><p>060-5b</p>
@##/ /rgya gar skad du/ Ar+ya nai ra At+ma pa ri pr-its+chA nA ma ma hA yA na sU tra/ bod skad du/ 'phags pa bdag med pa dris pa zhes bya ba theg pa chen po'i mdo/ sangs rgyas dang byang chub sems dpa' thams cad la phyag 'tshal lo/ /de nas dmigs pa'i lta ba can 
rnam par rtog pa dang bcas shing rnam par dpyod pa dang bcas pa'i mu stegs pa de dag rnams theg pa chen po'i nang du song ste/ zhe sa dang bcas shing thal mo sbyar nas bdag med pa'i dri ba dag yongs su dris pa/ rigs kyi bu thams cad mkhyen pas ni lus la bdag med do zhes 
gsungs la/ gal te lus la yang dag par bdag med na ji ltar na de las rtse ba dang / dgod pa dang / ngu ba dang / rol ba dang / khro ba dang / nga rgyal dang / phrag dog dang / phra ma la sogs pa kun tu 'byung bar 'gyur/ ci lus la yang dag par na bdag yod dam med 
pa yin/ bdag cag gi the tshom de dag khyod kyis bsal ba'i rigs so/ /theg pa chen po pa rnams kyis smras pa/ grogs po dag lus la ni bdag yang dag par yod do zhe'am/ med do zhes gnyi gar yang 'dir brjod par mi bya ste/ yang dag par yod do zhes 
brjod pa na med do zhes brjod pa ni log par smra ba'o/ /gal te yod na ji ltar na de skra dang / sen mo dang / pags pa dang / mgo bo dang / sha dang / rus pa dang / rkang dang / tshil dang / rgyus pa dang / mchin pa dang / rgyu ma dang / mid pa dang / lag pa dang / rkang pa 
dang / yan lag dang / nying lag la sogs pa lus thams cad kyi phyi dang nang du bcas pa la rnam par brtags na bdag yang dag par mi snang ngo / /mu stegs pa rnams kyis smras pa/ lha'i mig dang ldan pa 'ga' zhig gis mthong gis/ bdag cag rnams ni sha'i mig 
can yin pas bdag yang dag par ji ltar mthong / theg pa chen po pa rnams kyis smras pa/ lha'i mig dang ldan pa rnams kyis kyang mi mthong ste/ gang la kha dog med pa dang / gzugs med pa dang / dbyibs med pa de ji ltar mthong bar 'gyur/ mu stegs pa 
</page>

 <page>
<ph>11</ph><p>060-6a</p>
rnams kyis smras pa/ ci med pa yin nam/ theg pa chen po pa rnams kyis smras pa/ med do zhes brjod pa na yod do zhes brjod pa ni log par smra ba'o/ /gal te med na ji ltar 'di mngon sum du yod par rtse ba dang / dgod pa dang / ngu ba dang / rol ba dang / 
khro ba dang / nga rgyal dang / phrag dog dang / phra ma la sogs pa kun tu 'byung bar 'gyur/ de bas na med do zhes brjod par yang mi rung ste/ yod dam med ces gang 'di ltar brjod par mi bya ste/ nyes pa 'di yod pas na yod pa'o zhe'am/ med pa'o zhes brjod par mi bya'o/ /
mu stegs pa rnams kyis smras pa/ 'o na 'dir gang zhig dmigs par 'gyur/ theg pa chen po pa rnams kyis smras pa/ dmigs par gyur pa ni ci yang med do/ /mu stegs pa rnams kyis smras pa/ ci nam mkha' ltar stong pa nyid yin nam/ theg pa chen po pa rnams kyis 
smras pa/ grogs po dag de de bzhin te/ nam mkha' ltar stong pa nyid yin no/ /mu stegs pa rnams kyis smras pa/ gal te de ltar yin na rtse ba dang / dgod pa dang / ngu ba dang / rol pa dang / khro ba dang / nga rgyal dang / phrag dog dang / phra ma la sogs pa ji ltar 
blta bar bgyi/ theg pa chen po pa rnams kyis smras pa/ sgyu ma dang / rmi lam dang / mig 'phrul dang 'dra ba nyid yin no/ /mu stegs pa rnams kyis smras pa/ sgyu ma ni ji lta bu lags/ rmi lam dang / mig 'phrul ni ji lta bu lags/ theg pa 
chen po pa rnams kyis smras pa/ sgyu ma ni mtshon pa tsam mo/ /rmi lam ni so sor snang ba tsam ste/ gzung bar bya ba ma yin zhing rang bzhin gyis stong pa/ yod pa ma yin pa'i ngo bo nyid do/ /mig 'phrul ni bcos ma tsam du dgos pa'o/ /grogs po dag de de bzhin 
te/ dngos po ji snyed pa thams cad ni sgyu ma dang / rmi lam dang / mig 'phrul dang 'dra bar shes par bya'o/ /gzhan yang kun rdzob dang / don dam pa dag bstan par bya ste/ de la kun rdzob ces bya ba ni 'di ni bdag go/ /'di ni gzhan no zhes bya ba dang / srog dang / skyes bu 
</page>

 <page>
<ph>12</ph><p>060-6b</p>
dang / gang zag dang / byed pa po dang / tshor ba po dang / nor dang / bu dang / chung ma dang / mdza' bshes dang / nye du la sogs par rtog pa de ni kun rdzob ces bya'o/ /gang la bdag med pa dang / gzhan med pa dang / srog med pa dang / skyes bu med pa dang / gang zag med pa dang / 
byed pa po med pa dang / tshor ba po med pa dang / nor med pa dang / bu med pa dang / chung ma med pa dang / mdza' bshes med pa dang / nye du la sogs pa med pa de ni don dam pa zhes bya'o/ /gang la rang bzhin gyis dngos po thams cad du yongs su brtags shing dge ba dang / mi dge 
ba'i 'bras bu dang / skye ba dang / 'gag pa ni kun rdzob bo/ /dge ba dang mi dge ba'i 'bras bu med pa dang / skye ba med pa dang / 'gag pa med pa de bzhin nyid kyi ngo bo nyid de la ni kun nas nyon mongs pa dang / rnam par byang ba med de/ de ni dbu ma'i chos rnams kyi sgrub pa 
lhur len pa'o/ /de la 'di skad ces bya ste/ kun rdzob dang ni don dam ste/ /dbye ba gnyis su yang dag bshad/ /kun rdzob 'jig rten pa yi chos/ /don dam 'jig rten 'das pa'o/ /kun rdzob chos la zhugs pa yi/ /sems can nyon mongs dbang du 'gro/ /don dam 
yongs su ma shes pas/ /'khor bar yun ring 'khor bar 'gyur/ /kun rdzob 'jig rten chos rnams la/ /mi mkhas pa dag rtog par byed/ /kun tu rtog pa de yis ni/ /sdug bsngal nyams su myong bar 'gyur/ /ji ltar so so'i skye bo yi/ /byis pas grol lam mi 
shes pas/ /mi zad pa yi sdug bsngal dag /mang po rjes su myong bar 'gyur/ /gang du srid pa 'gag 'gyur ba'i/ /don dam dag ni mi shes pas/ /skye ba dang ni 'gag 'gyur zhing / /skye med 'gro dang 'ong bar 'gyur/ /'jig rten chos la gnas pa yi/ /blun po 
'khor lo bzhin du 'khor/ /sdug bsngal gnas can 'khor ba 'dir/ /yang dang yang du 'khor bar 'gyur/ /ji ltar nyi ma zla ba dag /slar yang 'ong zhing 'gro bar byed/ /de bzhin srid par 'pho ba na/ /slar yang 'ong zhing 'gro bar 'gyur/ /'khor ba thams cad mi rtag 
</page>

 <page>
<ph>13</ph><p>060-7a</p>
cing / /mi brtan skad cig 'jig pa nyid/ /de bas don dam shes pa yis/ /kun rdzob bden pa'i gnas spong ngo / /mtho ris gnas nas lha rnams dang / /dri za lha mi rnams kyang ni/ /kun la 'pho ba yod gyur pa/ /kun kyang kun rdzob 'bras bu yin/ /
grub dang rigs 'dzin gnod sbyin dang / /dri za dang ni lto 'phye rnams/ /slar yang dmyal bar 'gro 'gyur ba/ /kun kyang kun rdzob 'bras bu yin/ /gang zhig brtson drag lha rnams dang / /yon tan 'byung gnas la gnas gang / /mtho ris las 'pho ltung gyur pa/ /thams 
cad kun rdzob 'bras bu yin/ /brgya byin 'khor los sgyur nyid de/ /gang gis dam pa'i gnas thob nas/ /slar yang byol song skye gnas 'jug /thams cad kun rdzob 'bras bu yin/ /de bas mtho ris lha rnams kyi/ /bden pa bzang po kun spong la/ /byang chub sems ni 
'od gsal ba/ /rnal 'byor pas ni rtag tu bsgom/ /dngos po med cing dmigs su med/ /thams cad stong pa gnas med pa/ /spros pa rnams las yang dag 'das/ /byang chub sems dpa'i mtshan nyid yin/ /sra ba ma yin 'jam pa min/ /dro ba ma yin grang ba min/ /
de ni reg min gzung bya min/ /byang chub sems kyi mtshan nyid yin/ /ring po ma yin thung ba min/ /zlum po ma yin gru gsum min/ /phra ba ma yin sbom pa'ang min/ /byang chub sems kyi mtshan nyid yin/ /sgom pa rnams las rnam 'das shing / /mu stegs rnams kyi spyod 
yul min/ /shes rab pha rol phyin sbyor ba/ /byang chub sems kyi mtshan nyid yin/ /dpe med bsgom du med pa dang / /mthong min gnas kyi mchog gyur la/ /rang bzhin gyis ni rnam dag pa/ /byang chub sems kyi mtshan nyid yin/ /thams cad dbu ba lta bu ste/ /chu bur lta bur 
snying po med/ /rtag pa ma yin bdag med pa/ /sgyu ma smig rgyu dag dang mtshungs/ /gong bu bzhin du bsdus gyur pa/ /spros pa rnams kyis yongs su gang / /'dod chags zhe sdang la sogs ltar/ /de ni sgyu mtshungs 'ba' zhig yin/ /ji ltar nang na thig le ni/ /skad cig de la mi 
</page>

 <page>
<ph>14</ph><p>060-7b</p>
mthong ste/ /shes rab pha rol phyin mthong na/ /de bzhin blo ni 'dus ma byas/ /rtag tu dgod cing rtse ba dang / /smra zhing glu dang rol mo dang / /gzhi la sogs pa'i bde ba rnams/ /de dag thams cad rmi lam mtshungs/ /lus can kun gyis 'dus byas pa/ /'di kun rmi lam 
dang mtshungs la/ /rmi lam sems kyi kun rtog ste/ /sems kyang nam mkha' lta bu yin/ /gang zhig tshul 'di rtag sgom pa/ /shes rab pha rol phyin pa'i tshul/ /gang zhig 'di ni rtag sgom pa/ /dngos po kun las rnam grol nas/ /go 'phang mchog ni thob par 
'gyur/ /bla na med pa'i byang chub gang / /sangs rgyas kun gyis rnam bsgom pa/ /bsgoms dang bcas pas 'dzin na ni/ /theg chen 'bras bu 'thob par 'gyur/ /'phags pa bdag med pa dris pa zhes bya ba theg pa chen po'i mdo rdzogs so// //
rgya gar gyi mkhan po ka ma la gub ta dang / zhu chen gyi lo ts+tsha ba dge slong rin chen bzang pos bsgyur cing zhus te gtan la phab pa//  
</page>




</text>