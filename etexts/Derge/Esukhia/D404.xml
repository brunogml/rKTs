
<text>



 <page>
<ph>477</ph><p>079-239a</p>
@##/ /rgya gar skad du/ shrI dz+nyA na A sha ya tan+t+ra rA dza/ bod skad du/ dpal ye shes bsam pa'i rgyud kyi rgyal po/ dpal rdo rje sems dpa' la phyag 'tshal lo/ /'di skad bdag gis thos pa dus gcig na/ bcom ldan 'das dpa' bo dang mkha' 'gro ma'i 'khor 
grangs med pa dang / ye shes gsang ba'i gnas na thabs cig tu bzhugs pa'i dus su dpa' bo ye shes mkha' 'gro zhes bya bas bcom ldan 'das kyi zhabs la spyi bos gtugs te/ thal mo sbyar nas gsol pa/ bcom ldan ye shes mnga' bdag che/ /ye shes kyi ni rang bzhin dang / /
ye shes skye gnas gang dang gang / /rgyal po ji ltar lags pa dang / /gang la dbang byed gang gis 'dul/ /de nyid bdag la bshad du gsol/ /bcom ldan 'das kyis bka' stsal pa/ /dpa' bo ye shes mkha' 'gro nyon/ /ye shes zhes bya rnam pa lnga/ /de nyid don la shes pa 
dang / /log rtog shes pas ma bsgribs phyir/ /spyi bo'i ye shes bshad pa'o/ /me long ye shes mnyam nyid dang / /so sor rtog dang bya nan tan/ /chos dbyings ye shes lnga pa'o/ /de la me long ye shes ni/ /dper na g.ya' dag me long la/ /gzugs brnyan gsal bar snang ba 
bzhin/ /de bzhin sems kyi me long la/ /nyon mongs g.ya' ni dag byas na/ /chos rnams gzugs brnyan sgyu mar mthong / /sems kyi me long gang yin la/ /sgyu ma tsam du snang ba de/ /tha dad mi phyed mnyam ye shes/ /mnyam nyid ye shes gang yin pa/ /kun rdzob sgyu ma tsam de ni/ /
las dang mtshan nyid ma 'dres pa/ /de nyid so sor rtog ye shes/ /de nyid nan tan sgrub byed de/ /de nyid don grub ye shes te/ /thams cad chos dbyings gzhan min te/ /de phyir chos dbyings ye shes yin/ /ye shes skye gnas gang yin pa/ /kha sbyor dbus kyi rtsa brgyad do/ /dbyings 
dang ye shes gnyis med tshul/ /shar dang lho dang nub dang byang / /ye shes bzhi po skye ba'i gnas/ /de dag kun 'dus lte ba ni/ /chos dbyings ye shes skye ba'i gnas/ /me long ye shes mnyam nyid dang / /so sor rtog dang bya ba grub/ /chos dbyings ye shes la sogs pa/ /bdag 
</page>

 <page>
<ph>478</ph><p>079-239b</p>
po byed pa'i phyir dang ni/ /zhe sdang dang ni nga rgyal dang / /'dod chags dang ni phrag dog dang / /de bzhin gti mug la sogs pa'i/ /nyon mongs thams cad 'joms pa'i phyir/ /rgyal po zhes ni bstan pa yin/ /ye shes mkha' 'gros yang gsol pa/ /byang chub sems ni ji ltar lags/ /
de nyid dbye ba gang lags dang / /de yi gnas dang gzung ba'i gnas/ /nges par bzlog pa'i tshul nyid dang / /de nyid kyi ni 'bras bu dang / /rtags dang yon tan gang lags pa/ /de nyid bdag la bshad du gsol/ /bcom ldan 'das kyis bka' stsal pa/ /byang chub sems ni rang rig ste/ /
dbye ba'i don ni gnyis su bstan/ /de yi gnas ni rtsa yin te/ /gzung ba rig pa'i 'khor lor te/ /nges par bzlog pa'i thabs dag ni/ /go bzlog pa yi tshul yin no/ /de nyid 'bras bu gnyis med rtogs/ /rtags ni lus la khrag byung dang / /ba spu langs dang 'dar ba dang / /kha zas dad chung 
lus yang dang / /skra dkar gnyer ma dengs pa dang / /le lo med dang brtson 'grus ldan/ /de la sogs pa'i rtags rnams 'grub/ /de nas yon tan bshad pa ni/ /rkang mgyogs steng sa 'og gi/ /'jig rten dngos grub gang yin dang / /'jig rten las 'das thob par 'gyur/ /gnyis 
med byang chub sems kyi gnas/ /rang rig 'od gsal de nyid do/ /ye shes rang bzhin gnas yin te/ /rtags ni 'od gsal de nyid do/ /'bras bu chos sku 'chang chen po'i/ /sa ni nges par thob pa'o/ /rnal 'byor sems gzung bsgom pa brtag /lus sems tshags su bcug nas ni/ /
rang gi sems kyi de nyid la/ /de nyid dbyer med bsgom par bya/ /de yis thob med 'bras bu thob/ /bcom ldan 'das kyis de skad ces bka' stsal pa dang / ye shes mkha' 'gro la sogs pa'i 'khor thams cad rjes su yi rangs nas de kho na nyid bla na med pa'i mchod pas mchod de mi 
snang bar gyur to/ /dpal 'khor lo sdom pa ye shes bsam pa'i rgyud kyi rgyal po rdzogs so// //paN+Di ta ga ya d+ha ra dang / lots+tsha ba dge slong shAkya ye shes kyis bsgyur ba'o// //
</page>


</text>