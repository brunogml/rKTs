
<text>


 <page>
<ph>124</ph><p>091-62b</p>
@#/ /rgya gar skad du/ Ar+ya dz+wa ra pra sha ma ni nA ma d+hA ra NI/ bod skad du/ 'phags pa rims nad rab tu zhi bar byed pa zhes bya ba'i 
gzungs/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa'i dus gcig na/ bcom ldan 'das rgyal po'i khab na dur khrod chen po bsil ba'i tshal na bzhugs te/ de nas dge slong zhig bcom ldan 'das ga la ba der song ste/ 
phyin nas/ bcom ldan 'das kyi zhabs la mgo bos phyag 'tshal te phyogs gcig tu 'dug go/ /phyogs gcig tu 'dug nas dge slong des bcom ldan 'das la 'di skad ces gsol to/ /btsun pa bcom ldan 'das 'di na sems can rims nad kyis rnam par gtses pa dag 
mchis na/ bcom ldan 'das de dag la bsrung du gsol/ de nas bcom ldan 'das kyis snam logs su gzigs te/ tshe dang ldan pa kun dga' bo la bka' stsal pa/ kun dga' bo phyogs 'di na me lce phreng ba zhes pa'i rims gnas te/ de sems can rnams la nyin gcig 
pa dang / nyin gnyis pa dang / nyin gsum pa dang / nyin bzhi pa'i tshul gyis rnam par 'tshe bar byed de/ de bsrung ba'i gsang sngags kyi gzhi ni 'di dag yin no/ /tad+ya thA/ dz+wa la ni dz+wa la ni/ pra dz+wa la ni/ pra ti pa ni/ pra sha ma ni/ bdag gi rims nad song shig /ma 'dug cig/
</page>
 <page>
<ph>125</ph><p>091-63a</p>
swA hA/ bden pa dang / bden pa'i tshig gang gis 'jig rten na sangs rgyas bla na med pa dang / 'jig rten na chos dang / dge 'dun bla na med pa'i bden pa dang / bden pa'i tshig des bdag gi rims nad song shig /ma 'dug cig swA hA/ sid+d+h+yan+tu man+t+ra pa de+e/ /
ta ra tu/ bid+ya taM brah+ma a nu mo te swA hA/ skud pa nag po la lan nyi shu rtsa gcig bzlas te/ mdud pa nyi shu rtsa gcig dor ro/ /bcom ldan 'das kyis de skad ces bka' stsal nas/ dge slong de dag yi rangs te/ bcom ldan 'das kyis gsungs pa la mngon par 
bstod do/ /'phags pa rims nad rab tu zhi bar byed pa zhes bya ba'i gzungs rdzogs so// //rgya gar gyi mkhan po dzi na mi tra dang / dA na shA la dang / zhu chen gyi lo ts+tsha ba ban+de ye shes sdes bsgyur cing zhus te gtan la phab pa// //
</page>


</text>