
<text>


 <page>
<ph>373</ph><p>079-187a</p>
@##/ /rgya gar skad du/ shrI gu h+ya sarba ts+tshin+da tan+t+ra rA dza/ bod skad du/ dpal gsang ba thams cad gcod pa'i rgyud kyi rgyal po/ dpal rdo rje sems dpa' la phyag 'tshal lo/ /'di skad bdag gis thos pa'i dus gcig na/ bcom ldan 'das de bzhin gshegs 
pa thams cad kyi sku dang / gsung dang / thugs rdo rje btsun mo'i b+ha ga la snyoms par bzhugs so/ /de nas byang chub sems dpa' rdo rje snying po la sogs pa'i 'khor rnams kyis g.yon gyi phyogs nas skor ba lan gsum byas nas phyi nang gsang ba'i mchod pas mchod 
nas 'di skad ces gsol to/ /kye ho bcom ldan rdo rje 'dzin/ /gsang ba zhes pa ji ltar lags/ /de yi gcod pa ji ltar lags/ /rgyud kyi don ni ji ltar lags/ /de yi rgyal po'ang ji ltar lags/ /bcom ldan 'das kyis bka' stsal pa/ /gsang ba 
zhes pa rnam pa bzhi/ /dang po bum dbang dang 'brel ba'i/ /bskyed pa'i rim pa'i rnal 'byor te/ /rten dang brten par bsgom pa ni/ /snod bcud gzung 'dzin rnam rtog rnams/ /spang phyir nga yis gsungs pa yin/ /de yi khyad par dgongs pa'i don/ /dang po 
stong nyid la sogs pa/ /rgyud gzhan du ni nga yis gsungs/ /rten dang brten pa'i bye brag la/ /dang po rten gyi dgongs pa yang / /thugs ka'i yi ge hU~M las ni/ /mar me gcig las gnyis kyi tshul/ /kha dog nag po'i e 'phros pas/ /gru gsum rgya che 
gting ring bsam/ /gru gsum sku gsung thugs yin te/ /dug gsum 'joms pa dgongs pa'i don/ /logs ni rnam thar gsum yin te/ /lus ngag yid gsum las byung ba'i/ /mi dge bcu 'joms dgongs pa'i don/ /chos kyi sku ni dri med kyis/ /rang 
</page>

 <page>
<ph>374</ph><p>079-187b</p>
bzhin gyis ni kun la khyab/ /de phyir rgya chen dgongs pa'i don/ /'phags pa nyan thos rang rgyal dang / /byang chub sems dpa' rnams kyis kyang / /chos sku rtogs pa ma yin pas/ /gting ring ba ru dgongs pas bshad/ /de nas thugs ka'i hU~M las yang / /
hU~M 'phros pa las rdo rjer gyur/ /rdo rje gur du gyur pa yang / /dang po tshe yi bar chad dang / /gnyis pa thar pa'i bar chad de/ /bgegs ni rnam pa gnyis yin te/ /phyi yi bgegs dang nang gi bgegs/ /phyi yis tshe yi bar chad byed/ /nang gis thar pa'i 
bar chad byed/ /bar chad rnam pa gnyis bsrung ba/ /rdo rje gur gyi dgongs pa'i don/ /ya~M las byung ba'i gong dang 'dra/ /dbyibs ni zla gam lta bu ste/ /rnam par rtog pa spong ba dang / /mi rtog pa ni skye ba la/ /dbang du byed pas dbang gi don/ /ba dan 
bzhi yi dgongs pa yang / /chos rnams dus gsum gnas pa yi/ /dgongs pa yin par nga yis gsungs/ /ra~M las me yi dkyil 'khor ni/ /zur gsum drag po'i dgongs pa yin/ /rdo rje rtse gsum sku gsum don/ /ba~M las chu yi dkyil 'khor te/ /
zlum po spros pa zhi bar gsungs/ /bum pa chos sku'i yan lag bzhi/ /la~M las gser gyi sa gzhi ste/ /gru bzhi rgyas pa'i rang bzhin te/ /rdo rje rtse lnga ye shes lnga/ /de steng ri rab rtse mo brgyad/ /rnam thar brgyad kyi dgongs pa yin/ /snod bcud rnam rtog mi 
mnga'i rtags/ /dur khrod brgyad ni g.yas dang g.yon/ /go rims bzhin du dgod par bya/ /re re'i bye brag rnam rtog yang / /bla ma'i zhal las shes par bya/ /gnyen po'i stobs ni yongs su rgyas/ /shing rnams rim bzhin rtag tu dgod/ /rnam rtog 
mi dge bcu yi don/ /'joms pa'i rtags su phyogs skyong dgod/ /'dod chags zhe sdang ma rig pa/ /gdug pa 'joms phyir klu brgyad dgod/ /thugs rje chen po dang ldan pa/ /gzugs sku gnyis kyi nga rgyal gyis/ /lus dang ngag gi sems can gyis/ /
</page>

 <page>
<ph>375</ph><p>079-188a</p>
don mdzad phyir ni char sprin dgod/ /nang dang gsang ba de bzhin no/ /de bzhin mthar thug bzhi pa yang / /snyan nas brgyud pa shes par bya/ /de nas nang du gzhal yas khang / /b+h+ru~M las 'khor lo rtsibs brgyad de/ /rtsibs brgyad rnam shes brgyad kyi 
dngos/ /yongs su gyur pas rnam snang sku/ /phyi nas bltas pas nang du gsal/ /de bzhin nang nas phyi ru ste/ /thams cad gcig tu snang ba'i don/ /tshon chen sna lnga sku lnga'i don/ /kha dog lnga ni rigs lnga'i don/ /gru bzhi tshangs pa'i gnas bzhir gsungs/ /
logs bzhi bsdu ba'i dngos po ste/ /sgo bzhi dran pa nyer gzhag yin/ /ka ba brgyad ni rnam thar brgyad/ /gdung bzhi ye shes bzhi yi don/ /twa ra Nal sogs pa kun/ /stobs la sogs pa yin par gsungs/ /de nas nang du gdan rnams ni/ /pad+ma'i sa bon 
dbyangs las skyes/ /'dod chags la sogs nyon mongs kyis/ /ma gos rtags su pad+ma'i gdan/ /de steng nyi ma zla ba ste/ /thabs dang shes rab gnyis kyi brda/ /dang po ro ni nga bdag gam/ /rnam rtog 'joms phyir gsungs pa yin/ /yan lag bzhi ldan 
gtso bo'i gdan/ /'khor la re re gdan du sbyin/ /gtso bo'i yan lag yin pa'i phyir/ /dgongs pa'i don dang bcas pa yis/ /rten gyi dkyil 'khor rdzogs pa'o/ /de nas lha rnams bskyed pa ni/ /skye ba bzhi yi tshul yin te/ /skad cig las byung rdzus pa'i tshul/ /
dper na chu gting las ni nya/ /rkyen las skyes pa drod gsher skyes/ /dper na nyi mas pad+ma bzhin/ /spro zhing bsdu ba sgong skyes tshul/ /dper na rdo las zangs bzhin no/ /sbyor ba las byung mngal skyes tshul/ /yar la sreg cing mar la gso/ /dper na spra tshil 
las ni gzugs/ /pho brang rnam par snang mdzad rdzogs/ /rjes su skyed pa he ru ka/ /dbang bskur bcom ldan mi bskyod pa/ /bstod pa rin chen 'byung ldan yin/ /mchod pa don yod grub pa'o/ /bdud rtsi myang ba 'od dpag med/ /yan lag drug las byung ba yi/ /
</page>

 <page>
<ph>376</ph><p>079-188b</p>
dngos grub 'di ni khyad par 'phags/ /de nas bzlas pa'am bsgom pa ni/ /dbang po rab 'bring tha ma'i ste/ /rab kyis yongs su rdzogs pa yi/ /bsgom pa'am bzlas pa bya bar gsungs/ /'bring gis gtso bo yab yum yin/ /tha mas dbu ma'i spyan la 
'jug /dbu ma'i spyan la brtan gyur nas/ /sum cu rtsa bdun rdzogs par sgom/ /'bring po yis kyang de bzhin te/ /gnas pa rtsa dang g.yo ba rlung / /bkod pa sems dang dman pa dbyibs/ /zab pa sngags dang thig le dang / /mthar thug chos dang yan lag bdun/ /
'di yis bstan pa shin tu zab/ /gong du gsungs pa thams cad kyang / /rnam pa bzhi ru shes par bya/ /re re la yang bzhi bzhi ste/ /du ma'i tshul ni shin tu zab/ /phyi dang nang ni sngags kyi don/ /gzugs brnyan dkyil 'khor phyi yi don/ /phyi la ltos nas nang 
yin te/ /de nyid gsang ba gsang ba'i don/ /las su rung ba mthar phyin don/ /gzugs brnyan dkyil 'khor mtshan nyid ni/ /nang du dkyil 'khor mtshan nyid ni/ /phung po skye mched khams rnams la/ /re re lha ru byin brlabs la/ /lnga 'am drug gam sum cu bdun/ /
g.yas g.yon steng 'og sgo la sogs/ /bla ma'i zhal las shes par bya/ /rdo rje snying pos yang gsol pa/ /sum cu rtsa bdun zhes bya ba'i/ /yongs su rdzogs pa ji ltar lags/ /bskyed pa zhes bya ji ltar lags/ /de yi rim pa ji ltar lags/ /gzhan 
yang rten gyi dkyil 'khor dang / /thun dang thun mtshams ji ltar lags/ /lta spyod zung du ji ltar 'jug /dpa' bos bdag la bshad du gsol/ /bcom ldan 'das kyis bka' stsal pa/ /sum cu rtsa bdun yang dag rgyu/ /'bras bu gnyis med ye shes bskyed/ /
de phyir 'bras bu sngon 'gro ba'i/ /rgyu ni gtso bor gyur pa yin/ /he ru kar gyur gcig la yang / /rgyu rnams yongs su rdzogs pa ste/ /gnas ni nyi shu rtsa bzhi sogs/ /bla ma'i zhal nas shes par bya/ /rgyu nor ba las ma yin te/ /gro las nas kyi myu gu min/ /
</page>

 <page>
<ph>377</ph><p>079-189a</p>
ma tshang ba las ma yin te/ /'bru nyams pa las myu gu med/ /rgyu med pa las ma yin te/ /nam mkha'i me tog las ni dri/ /rgyu de rkyen med pa las min/ /nags sreg me la rlung med bzhin/ /de ltar yan lag bzhi ldan 
pa'i/ /las dang po yis rnam rtog spang / /lha yi rnal 'byor la gnas pas/ /bskyed pa zhes ni gsungs pa yin/ /phyi dang nang du du ma'i cha/ /de yi rim par bshad pa yin/ rten gyi dkyil 'khor bye brag kyang / /khyams dang bla gab med pa dang / /
bla gab bcas dang rnam pa gsum/ /mos pa'i dbang du gsungs pa yin/ /'khor lo bzhi yi dbye ba yis/ /nyin thun bzhi yi dbye ba yi/ /nyin mtshan bzhi ru gsungs pa yin/ /mtshams kyang bzhi ru shes par bya/ /dbyug gu chu tshod 'pho ba 
dang / /thun brgyad bsgom pa'i rnal 'byor pas/ /thun dang mtshams ni mnyam par gsungs/ /mtshams kyi tshe na rnal 'byor pa/ /dbang po 'bring dang tha ma yis/ /lha rnams rdzogs par spro byas la/ /mar me gcig las gnyis kyi tshul/ /
mchod pa la sogs tshul bzhin bya/ /lta ba zhes pa mnyam gzhag ste/ /rjes thob spyod pa ru ni bshad/ /bskyed pa'i rim pa bsgom pa las/ /rgyan drug 'chang ba'i spyod pa gnang / /gsang ba'i dbang dang 'brel ba la/ /rgyan dang bdud rtsi'i spyod pa gnang / /
rdo rje'i rigs dang rin chen rigs/ /pad+ma'i rigs dang las kyi rigs/ /spyod pa gnang ba nga yis gsungs/ /shes rab ye shes dang 'brel bas/ /gong du gsungs pa thun mong ste/ /khyad par phyag rgya'i spyod pa gnang / /lta ba mi ldan spyod pa dang / /
spyod pa mi ldan lta ba gnyis/ /'di ni gsang sngags dam sri ste/ /mnar med sems can dmyal bar skye/ /de phyir lta med spyod pa spang / /srin po khros pa'i spyod pa'o/ /spyod med lta ba'ang spang ba ste/ /dka' thub kyis ni lus gdungs shing / /phung sogs 
</page>

 <page>
<ph>378</ph><p>079-189b</p>
rnam snang la sogs la/ /brnyas pa rtog ge skam po yin/ /des na lta spyod zung du 'jug /glang chen bzhengs kyang mnyam par bzhengs/ /glang chen bzhugs kyang mnyam par bzhugs/ /rdo rje snying pos yang zhus pa/ /bdud rtsi zhes pa ji ltar lags/ /
de yi spyod pa ji ltar lags/ /de yi yon tan ji ltar 'byung / /rgyan la sogs pa'i don rnams kun/ /gtso bos bdag la bshad du gsol/ /bcom ldan 'das kyis bka' stsal pa/ /bdud rtsi rnam pa gsum du gsungs/ /dang por phyi yi bdud rtsi bsten/ /bdud 
rtsi lnga dang sha lnga la/ /lcags kyu lnga ni dgod pa ste/ /brgyad dang bcu bzhi dang por 'dzag /si h+la mi bskyod lud skam blang / /bcu gnyis bcu drug dang por 'dzag /he ru ka dang rnam snang dang / /lud skam snying po blang bar bya/ /yar gyi ngo dang mar 
gyi ngo / /brgyad dang bcu bzhi bcwa lnga la/ /thams cad bzang po'i dus su gsungs/ /seng ge'i gzugs ni dkar po bzang / /lus ngag sdom zhing nyes pa med/ /'di ni sha yi sgrub pa'i rten/ /glang po glang po chen po ste/ /ke ta ka yi rgyu nyid las/ /
gla rtsi la sogs 'byung ba'i sha/ /ba lang gi wang ldan pa'i sha/ /rta ni rta yi rgyal po ste/ /kha dog dkar min dmar ba min/ /dbyibs dang kha dog mi 'gyur sha/ /mi ni skye ba bdun pa'i sha/ /lus ngag yid la mkhas pas brtags/ /bza' ba'i snod 
ni dum bu gcig /de yi nad du bsgrub par bya/ /rab 'bring tha ma'i mtshan ma ni/ /'bar dang dud pa spro ba rnams/ /mtshan ma phyi yi yin par bshad/ /gzhan skyes don ni rgas chen sel/ /skad ma phyin na dngos grub med/ /skad phyung bas ni tshangs par 
'gyur/ /nang gi bdud rtsi rang byung yin/ /dril can bu ga dgu lam nas/ /'dzag pa'i bdud rtsi rgyun chad nas/ /til gyi 'bru bzhin gang ba ste/ /a ba d+hU tIr dbugs chud pas/ /steng gi drug pa'i rgyu ba yin/ /si h+la ga bur dbus na gnas/ /
</page>

 <page>
<ph>379</ph><p>079-190a</p>
'og gi drug pa rgyu ba yin/ /'di ni gsang ba'i bdud rtsi ste/ /skra dkar gnyer ma 'chi ba spong / /spyod pa'i rnal 'byor rnam pa gnyis/ /gang zag mchog dang las dang po/ /bskyed pa'i rim par legs gnas shing / /rigs su 
'dzin pa spang ba'i phyir/ /phyi yi drug pa'i bdud rtsi sbyin/ /las dang po la phyi nang gnyis/ /'di yi nus pa'ang du ma ste/ /skra dkar med cing rnam rtog 'joms/ /dkyil 'khor bzhi la rab tu gnas/ /lnga pa goms par gyur pa yis/ /drug pa gzung bar 
gsungs pa ste/ /kun rdzob steng gi sna rtse nas/ /sor bzhi nas ni dbus su bzhugs/ /lte ba'i gnas su dbugs gnas pa/ /steng gi drug pa zin pa yin/ /'di yi nus pa'ang du ma ste/ /sred pa med cing yang ba'o/ /'dab chags rgyal po ji bzhin du/ /
nam mkhar 'phur zhing ltung ba med/ /mchog dang chad pa'i dbus gnas pa/ /'og gi drug pa yin par bshad/ /gang zag mchog la gsungs pa yin/ /'di yi nus pa'ang du ma ste/ /dril can bu ga 'gag par byed/ /rgyan gyi dang po zhe sdang 'joms/ /
dur khrod chen po sih+la ling / /ru dra 'dul ba'i rim pa ste/ /bdud rtsis rnam rtog la sogs 'joms/ /phrin las bzhi ni thun mong yin/ /phyag rgyas 'dod chags rnam par dag /rdo rje snying pos yang gsol pa/ /drug pa zhes pa ji lta bu/ /gang zag 
mchog ni ji lta bu/ /'dod chags ji ltar rnam par dag /dpa' bos bdag la bshad du gsol/ /bcom ldan 'das kyis bka' stsal pa/ /g.yas g.yon steng 'og bzhi las ni/ /lnga pa nam mkha' 'byung ba yin/ /lnga pa rang bzhin med pa ste/ /
drug pa zhes ni gsungs pa yin/ /dga' ba mchog dga' lhan cig dga'/ /bral ba'i dga' ba sngon 'gro bas/ /lnga pa bde ba chen po 'byung / /bde chen rang bzhin med pa dag /'og gi sgo yi drug pa yin/ /de phyir drug pa 'dod pas kyang / /bzhi pa 
</page>

 <page>
<ph>380</ph><p>079-190b</p>
sngon du song ba yis/ /lnga pa yongs su rdzogs pa bsgom/ /dper na zangs kyi dngos po la/ /gser 'gyur rtsi yi nus pa yis/ /zangs nyid gser du gyur pa ste/ /zangs las ma gtogs gser nyid dang / /lnga pa las gzhan drug pa ni/ /sangs rgyas 
kyis kyang ma gsungs so/ /lo dang zla ba zla ba phyed/ /nyin zhag dus drug dus gnyis la/ /skad cig re tsam drug la 'byung / /las dang po yi spyod yul min/ /dper na chu yi snod nang du/ /bdud rtsi thigs pa gcig gzhag pa/ /chu ru nyams su 
myong ba las/ /cig shos nyams su myong ba med/ /chu la brten nas bdud rtsi yang / /nyams su myong bar byed pa ste/ /de bzhin spros bcas lnga pa la/ /brten nas spros med drug pa 'byung / /rgyud gzhan du ni nga yis gsungs/ /mtshan ma lnga 'am ro brgyad 
dam/ /sa brgyad non nas mngon shes ldan/ /las kyi phyag rgya yongs su spangs / /ye shes phyag rgya la gnas shing / /phyag rgya chen po la 'jug pa/ /'di ni gang zag mchog yin te/ /'di yis drug pa zin par bshad/ /'dod chags zhes pa 'khor 
ba ste/ /rnam dag mya ngan 'das par gsungs/ /de nas gsang ba gnyis pa yang / /gsang ba'i dbang dang 'brel ba ste/ /rten cing 'brel pa zab mo'i don/ /dang po lha yi nga rgyal bya/ /mkha' 'gro rtsa ru shes par bya/ /dpa' bo byang chub sems su shes/ /
'khor lo'i gnas dang 'khor lo dang / /de nas bsgrub bya shes par bya/ /bde ba chen po'i 'khor lo nas/ /tshangs mdo'i bar du sor mo'i tshad/ /bcu tshan bzhi dang brgyad yin te/ /sor gsum la ni 'khor lo re/ /sku gsung thugs kyi rang bzhin yin/ /
dbang gi gnas dang 'khor lo'i gnas/ /bla ma'i zhal nas shes par bya/ /tshangs mdo me la gzhang kha rlung / /sor gsum sor bzhi mkhas pas brtag /gnas gsum gsang ba'i gnas yin te/ /de bzhin gnas gsum rig pa'o/ /sor bzhi rta mgrin 
</page>

 <page>
<ph>381</ph><p>079-191a</p>
gnas yin te/ /sor brgyad gsang ba bde skyong gnas/ /rnal 'byor pha dang rnal 'byor ma'i/ /lus kyi rten gyi bye brag las/ /sor mo bzhi bcu brgyad nyid las/ /brgyad ni gsang ba'i 'khor lo'i gnas/ /bzhi bcu la ni 'khor lo 
gzhan/ /bla ma'i zhal nas shes par bya/ /thams cad sgal tshigs dbyug gu ste/ /phyi dang nang du mkhas pas brtag /'khor lo la yang rnam pa gnyis/ /dang por 'khor lo gnyis pa rtsa/ /rkyen dang gsang ba rang bzhin dang / /dbang dang rnam pa bzhi ru 
gsungs/ /rkyen la gnyis te gsang ba bzhi/ /rang bzhin bcu drug dbang ni gnyis/ /tsaN+Da lI ni nyi shu bzhi/ /'khor lo bzhi ru sbas pa ste/ /bla ma tshogs nang mthong na rgyab kyis phyogs/ /man ngag gzhan du spel zhing 'phyar la dga'/ /'dod chags 
spyod phyir sbas pa'i rim pa nod/ /gab pa'i don la rgyab phyogs skur pa 'debs/ /gsang sngags bar gcod rnal 'byor gzhan la gshe/ /'di ni mnar med sems dmyal chen por skye/ /sangs rgyas stong rtsa gcig rdzogs tshe yi tshad/ /'di la sbas kyi thams cad 
la/ /nga yis sba bar ma gsungs te/ /de phyir rgyud gzhan du ni sbas/ /rgyud 'dir nga yis rgyas par bshad/ /sum cu rtsa gnyis g.yas g.yon cha/ /drug cu rtsa bzhi grangs su sbas/ /sum cu rtsa gnyis las ni zung / /bcu drug grangs su sbas pa yin/ /
sum cu rtsa gnyis phyogs dang mtshams/ /brgyad kyi grangs su sbas pa'o/ /spyi gtsug 'khor lo spyi bor sbas/ /gsang ba bde skyong lte bar sbas/ /bcu drug las ni zung 'gyur ba/ /brgyad kyi grangs su sbas pa yin/ /bcu drug las ni g.yas g.yon cha/ /
sum cu rtsa gnyis grangs su sbas/ /bcu drug las ni bzhi bzhir 'gyur/ /drug cu rtsa bzhi'i grangs su sbas/ /mgrin pa longs spyod 'khor lo ru/ /ro drug la ni longs spyod pas/ /ro ma longs spyod 'khor lor sbas/ /rta mgrin 'khor lo mgrin par sbas/ /
</page>

 <page>
<ph>382</ph><p>079-191b</p>
brgyad las g.yas g.yon cha gnyis cha/ /bcu drug grangs su sbas pa yin/ /brgyad las g.yas g.yon steng 'og bzhi/ /sum cu rtsa gnyis grangs su sbas/ /brgyad las g.yas g.yon steng 'og bzhi/ /mtshams bzhi dang ni brgyad kyi cha/ /drug cu rtsa 
bzhi grangs su sbas/ /tshangs mdo'i me ni me la sbas/ /snying ga chos kyi 'khor lo ru/ /chos kun rig pas rig pa sbas/ /drug cu rtsa bzhi las ni zung / /sum cu rtsa gnyis grangs su sbas/ /drug cu rtsa bzhi las ni bzhi/ /bcu drug grangs su sbas pa yin/ /
drug cu rtsa bzhi las ni brgyad/ /brgyad kyi grangs su sbas pa'o/ /gzhang kha rlung ni rlung las sbas/ /gsang ba'i gtum mo gtum mor sbas/ /'khor lo re la 'khor lo bzhi/ /phyi ru srog gi rnam par 'khyud/ /chu dang chu bran chu bo rnams/ /sna tshogs du mar 'bab 
byed kyang / /rgya mtsho chen por ro gcig 'gyur/ /lte bar rol pa bde chen sku/ /rnam par thar dang stong pa dang / /de bzhin mtshan dang dpe byad ldan/ /snying ga chos kyi sku yin te/ /rnam thar la sogs de bzhin no/ /mgrin pa longs spyod de dang 'dra/ /bde 
chen sprul ba'ang de bzhin no/ /mtshan rnams steng la stong pa 'og /dang po'i bde chen kha sbyor yin/ /rnam thar steng la dpe byad 'og /bde chen kha sbyor gnyis pa yin/ /gzhan ni zhal las shes par bya/ /stobs bcu rnam dag kha sbyor bcu/ /rlung ni sgrol ma'i 
ngo bo ste/ /rtsa drug dbugs kyi rang bzhin gang / /me ni gos dkar rang bzhin te/ /zur rtsa gsum ni drod kyis gang / /rang bzhin gyis ni gnas pa la/ /brgyad dang lnga yi mtshan nyid la/ /brgyad la dbyangs kyi dang po brgyad/ /lnga la kA li dang po lnga/ /rig pa'i 
pho brang mtha' can lnga/ /rta mgrin dbyangs yig g.yon dang g.yas/ /a gnyis mthar gzhag 'dab dgu yin/ /gsang ba'i bde skyong 'khor lo ni/ /ma ning bzhi dang a gnyis dbus/ /byang chub sum cu rtsa bdun yin/ /de nas rtsa yi mtshan nyid kyang / /
</page>

 <page>
<ph>383</ph><p>079-192a</p>
phyi yi stong phrag bdun cu gnyis/ /sha la gnas nas tshil bu skyed/ /nang gi brgya dang nyi shu ni/ /tshil la gnas nas rkang skyed pa'o/ /gsang ba sum cu rtsa gnyis ni/ /rus par gnas shing ga pur skyed/ /de kho na yi rtsa gsum ni/ /
gsang bar gnas shing bde ba bskyed/ /khang pa stong phrag bdun cu gnyis/ /khang pa re la khang pa 'bum/ /khang pa der gnas srin bu'i rigs/ /stong phrag bdun cu rtsa gnyis te/ /grangs ni 'bum du shes par bya/ /nang dang gsang ba'i rtsa la yang / /
srin bu'i rigs ni grangs su gsungs/ /de kho na yi rtsa gsum las/ /'dod chags skyed pa'i srin bu dgu/ /nyin dang mtshan mo mtshams dang gsum/ /dgu ru mkhas pas shes par bya/ /rtsa der gnas pa'i ga bur yang / /bdud rtsi sbyor ba las byung ba/ /
bdud rtsi la sogs gong du gsungs/ /ya~M las rlung gi dkyil 'khor dang / /ra~M las me'i dkyil 'khor bsam/ /de steng a las ka pA la/ /pa~M las pad+ma 'dab brgyad bsam/ /nang du zla ba'i dkyil 'khor bsam/ /de ru sha la sogs pa dgod/ /
gtso bo'i steng du sor bzhi 'am/ /mtho gang tsam du bsam pa ni/ /yi ge go bzlog bsam par bya/ /sngon po dmar po dkar po ste/ /hU~M las gyur pa'i rdo rje bsam/ /de stengs yi ge ma~M bsam la/ /nyi ma'i dkyil 'khor steng du bsam/ /'di ni bdud 
rtsi'i kha sbyor ro/ /sha lnga las ni gdan lngar gyur/ /lcags kyu bdud rtsi lnga ru 'gyur/ /las kyi rlung gis me bus te/ /zla ba gtso bo la sogs zhu/ /tha mal pa yi bdud rtsi yin/ /yi ge gsum dang nyi ma zhu/ /lha yi bdud rtsi zhes ni bya/ /'od 
zer gyis bkug ye shes kyi/ /bdud rtsi yin pa rang yis gsungs/ /lan gsum bskor ba sku gsung thugs/ /'di ni byin brlabs rnal 'byor ro/ /de nas bdud rtsi myang dang mchod/ /mchod pa'i rnal 'byor zhes ni gsungs/ /de nas rol pa'i rnal 
</page>

 <page>
<ph>384</ph><p>079-192b</p>
'byor te/ /g.yas g.yon dgongs pa shes par bya/ /de nas zhu ba'i rnal 'byor yang / /mnyam pa'i rlung dang gtum mo'i mes/ /ye shes bzhi yi ngo bor gyur/ /cha gcig mi bskyod rnam snang ste/ /sha za'i mkha' 'gro mnyam pa nyid/ /cha gcig bya ba 
nan tan te/ /srin bu las kyi mkha' 'gro mchod/ /cha gcig rlung dang mkhris pa ste/ /mkhris pas bad kan la sogs pa/ /bla ma'i zhal nas shes par bya/ /rtsa ni ye shes mkha' 'gro ste/ /so sor kun rtog ye shes mchod/ /cha gcig rang bzhin med 
pa ste/ /me long lta bu'i ye shes kyis/ /rdo rje mkha' 'gro mchod par mdzad/ /rlung ni rdo rje mkha' 'gro ste/ /rtsa ni ye shes mkha' 'gro yin/ /ga pur sha za'i mkha' 'gro ste/ /srin bu las kyi mkha' 'gro yin/ /gzhan yang rtsa la sogs pa la/ /
mkha' 'gro rnams kyi bye brag kun/ /go rims bzhin du shes par bya/ /sku ni las kyi mkha' 'gro ste/ /gsung ni sha za'i mkha' 'gro'o/ /thugs ni ye shes mkha' 'gro yin/ /bde chen rdo rje mkha' 'gro'o/ /gzhan yang 'khor lo dbus nas ni/ /
mkha' 'gro'i bye brag shes par bya/ /dga' ba las kyi mkha' 'gro ste/ /mchog dga' sha za'i mkha' 'gro'o/ /rang bzhin dga' ba ye shes yin/ /bde chen rdo rje mkha' 'gro'o/ /dpa' bo zla ba'i dkyil 'khor te/ /mkha' 'gro ma ni nyi ma'o/ /
tsaN+Da lI ni nyi shu bzhi/ /sbas pa'i 'khor lo bzhi ru nges/ /bde chen longs spyod 'khor lor bsdu/ /longs spyod chos kyi 'khor lor bsdu/ /gong du bsdu ba'i rim pa yang / /thig le la ni thams cad 'dus/ /dper na nyi ma'i dkyil 'khor gcig nyid la/ /
nyi ma'i 'od zer phyogs bcu du mar snang / /du ma'i 'od zer dkyil 'khor gcig tu 'dus/ /dper na 'khor los sgyur ba'i rgyal po'i gdugs/ /shing gi 'khrul 'khor sbyor ba ji bzhin no/ /snying ga chos gyi 'khor lor bsdus nas kyang / /nyi zla'i 
</page>

 <page>
<ph>385</ph><p>079-193a</p>
dkyil na tsa na ka yi tshad/ /de yi dbus su thig le yungs kar tshad/ /sngags phreng ba spu'i nyag ma tsam gyis ni/ /g.yon bskor g.yas bskor dbyangs gsal sbrul ltar 'khyil/ /de dag thig le'i rnal 'byor te/ /'di la sems ni 
brtan 'gyur nas/ /de nas phra mo'i rnal 'byor bsgom/ /zla ba A li kA li la/ /A li nyi ma la thim nas/ /nyi ma zhabs bskyed la thim bsam/ /zhabs bskyed la sogs rim par thim/ /yan lag lnga ni ye shes lnga/ /de ni phra mo'i rnal 'byor 
te/ /de nas nA da phra mo la/ /sems ni rim par bsgom pa'o/ /de nas rang rig ye shes te/ /chos kun stong par ro gcig pa'o/ /gzhan yang chos kyi 'khor lo dang / /sprul pa yi ni 'khor lo gnyis/ /'bar ba dang ni 'dzag pa'i tshul/ /bla 
ma'i zhal nas shes par bya/ /phyi yi rnam rtog rtsol ba ste/ /nang gi rnam rtog srog gi rlung / /srog rtsol gnyis 'gags dbu ma ste/ /kun rdzob steng gi sna rtse nas/ /sor bzhi nas ni rtsa gsum gcig /dbugs dgag pa yi gnas yin pas/ /dang 
por de ru gzung bar bya/ /de nas sprul pa'i gnas su gzung / /yang na bgrang bar shes par bya/ /de nas gsang ba gsum pa ni/ /shes rab ye shes dang 'brel ba'i/ /dga' ba'i mtshan nyid bshad pa'o/ /gzhang kha g.ya' zhing ba spu ldang / /dga' 
ba'i mtshan nyid mi dmigs pa/ /bcu gnyis rang bzhin yin par gsungs/ /byang chub sems rgyu mi rtog snyam/ /mchog dga' mi dmigs nyi shu lnga/ /gsang ba'i nor bu yongs su gang / /lhan cig skyes dga' mi dmigs pa/ /chos kyi sku ni 
yin par gsungs/ /bde ba'i rgyun chad bral ba'i dga'/ /de yi mi dmigs gzugs sku gnyis/ /gzhan yang sngon du 'gro ba rnams/ /yan lag thabs dang sbyor ba dngos/ /dgongs pa dang bcas rim pa'o/ /skar ma'i tshogs ltar du mar spros mod kyang / /
</page>

 <page>
<ph>386</ph><p>079-193b</p>
nyi ma zla ba lta bur zung du 'jug /nyi ma zla ba lta bur zung 'jug kyang / /sgra gcan lta bur gnyis su med pa'o/ /rdo rje snying pos yang gsol pa/ /skar ma'i tshogs ni ji lta bu/ /zung du 'jug pa ji lta bu/ /gnyis su med pa ji lta bu/ /bcom ldan 'das 
kyis bka' stsal pa/ /byang chub sum cu rtsa bdun ni/ /rgyu yi khyad par spros pa'o/ /sku gsum dang ni ye shes lnga/ /'bras bu'i khyad par spros pa yin/ /rgyu rnams bdun du bsdu ba dang / /'bras bu gsum du bsdu ba'o/ /rgyu rnams 'bras bu la thim ste/ /'bras 
bu gnyis su bsgom par bya/ /chos kun sems kyi ngo bo ste/ /sems ni stong pa'i rang bzhin yin/ /thams cad stong par ro gcig pa/ /'di ni blang dor med pa'i dbyings/ /'dod chags rnam par dag bya'i phyir/ /'dod chags sku yi phyag rgya lnga/ /phyag rgya 
chen po ye shes gnyis/ /dam tshig chos dang las phyag rgya/ /'di la brten pa shin tu zab/ /'di ni bde ba chen po ste/ /bskyed dang rdzogs pa'i rang bzhin dag /bde chen 'khor lo rnam pa gsum/ /gsang ba'i sna rtse e la gnas/ /sprul pa'i 'khor lo gang 
ba yin/ /rig pa la sogs de bzhin te/ /gsang ba bde skyong ba la gnas/ rang bzhin bde chen 'khor lo ste/ /bde ba chen pos ros gang ba/ /til dang til mar ji bzhin no/ /dper na shing sna bcad pa las/ /'o ma 'dzag pa ji bzhin no/ /bde ba chen 
po de nyid las/ /skra yi rtse mo brgya stong dang / /khri dang 'bum gyi rnam pa ste/ /dang po sprin gyi rnam pa ste/ /gnyis pa du ba lta bu'o/ /gsum pa glog gi rnam pa ste/ /bzhi pa mar me lta bu'o/ /'di dag kun gyi rim pa yang / /sprul pa la sogs rim pa 
bzhin/ /sprin gyi rnam pa skye ba ni/ /a ni skye ba'i mtshan ma yin/ /mar me lta bu 'chi ba yis/ /ha~M gi mtshan mar gsungs pa yin/ /lnga pa nam mkha' lta bu ni/ /gnyis su med pa bar ma do'i/ /mtshan ma stong par shes par bya/ /gzhan yang 
</page>

 <page>
<ph>387</ph><p>079-194a</p>
'dar ba la sogs pa/ /bla ma'i zhal nas shes par bya/ /de nas gsang ba gsum pa yang / /shes rab ye shes 'brel ba ste/ /dga' ba bzhi yi mtshan nyid kyang / /gzhang lam g.ya' zhing ba spu ldang / /lus 'dar dga' 
ba'i ngo bo yin/ /gsang ba rdo rje rtsa lam nas/ /byang chub sems rgyu bde ba snyam/ /mchog dga' yi ni ngo bo ste/ /rdo rje pad+ma 'gags pa snyam/ /lhan cig skyes pa'i ngo bo yin/ /bde ba'i rgyun chad bde ba snyam/ /bral ba dga' ba'i ngo bo yin/ /'di rnams 
kun gyi mtshan nyid kyang / /byang chub sems phyogs la sogs pa/ /gong du gsungs par shes par bya/ /dga' ba snang ba zhes bya ste/ /mchog dga' snang ba mched pa yin/ /rab tu dga' ba snang ba thob/ /lhan cig skyes pa 'od gsal 
ba'o/ /ye shes bzhi yi rang bzhin te/ /bdud bzhi 'joms pa'i gnyen po yin/ /rags pa bzhi yis gsang bar 'joms/ /phra ba'i bdud bzhi rang bzhin gyis/ /'khor lo bzhi ru 'joms pa yin/ /'khor lo la rten dga' ba bzhi/ /de 
nyid ye shes bzhi ru snang / /de phyir bdud bzhi 'joms pa yin/ /'dod chags la brten dug gsum ni/ /nyon mongs pa yi bdud yin te/ /'dod chags rnam pa bcu gnyis yin/ /gsang ba'i bde skyong nyon mongs 'joms/ /kha dog 
dbyibs ni phung po'i bdud/ /rta mgrin 'khor lo phung po 'joms/ /sbas pa bzhi ni lha yi bdud/ /rig pa'i 'khor lo lha bdud 'joms/ /skye ba dang bcas 'chi ba ste/ /gsang ba skye med 'chi bdag 'joms/ /phra ba'i bdud 'joms de dang 
'dra/ /skad cig bzhi dang sde pa bzhi/ /bzang po bzhi dang bden pa bzhi/ /'byung ba bzhi dang yum bzhi dang / /tshangs pa'i gnas bzhi la sogs pa/ /ye shes bzhi po 'di nyid las/ /khyad par gzhan ni mi 'byung ste/ /rnam par rtog pa'i 
</page>

 <page>
<ph>388</ph><p>079-194b</p>
bye brag dang / /gzhan yang mos pa'i bye brag dang / /chos tshul du ma'i bye brag gis/ /sna tshogs du mar gsungs pa yin/ /dbang gsum bgrod pa'i rnal 'byor pa/ /dge slong chen por gsungs pa ste/ /'di yi thams cad bya bar gsungs/ /rdo 
rje snying pos yang gsol pa/ /dge slong dbang gsum ji ltar lags/ /de yi bya ba ji lta bu/ /bcom ldan 'das kyis bka' stsal pa/ /dge slong la sogs rnam pa gsum/ /so sor thar dang byang chub sems/ /Rig 'dzin nyid kyi dge slong ngo / /
gcig dang bzhi dang bcu dang ldan/ /nyis brgya lnga bcu'i go rims kyis/ /bsnyen gnas dge bsnyen dge tshul dang / /dge slong so sor thar pa yin/ /gtong dang gtong ba chen po dang / /shin tu gtong dang rnam par gtong / /bsnyen gnas dge bsnyen 
dge tshul dang / /dge slong byang chub sems dpa' yin/ /dkyil 'khor du zhugs dge ba ste/ /de la gnas pa bsnyen gnas yin/ /bdun dang ldan phyir chen po yin/ /chen po 'di gsum bye brag kyang / /bum pa'i dbang ni dge ba ste/ /de la 
bsnyen pas dge bsnyen yin/ /de phyir bdun ldan chen po yin/ /gsang ba'i dbang ni dge ba ste/ /de yi tshul ldan dge tshul yin/ /bdun dang ldan pas chen po yin/ /dge ba shes rab ye shes te/ /de nyid slong bas dge slong yin/ /bdun dang 
ldan pas chen po yin/ /chen po 'di gsum bye brag kyang / /phyir mi ldog pa gsum yin te/ /rnam par smin dang 'khor ba dang / /theg pa dman par ldog pa ni/ /spong ba gsum ni go rims bzhin/ /theg pa gsum gyis nges 'byung zhing / /
rig 'dzin theg pa 'bras bur gnas/ /'bras bu 'di gnas rnal 'byor pa/ /khyim pa'am rdo rje 'dzin pa yi/ /cha lugs su ni gnas byas la/ /dbang bskur rab gnas la sogs bya/ /theg pa gsum gyi cha lugs kyis/ /gsang ba spyad par 
</page>

 <page>
<ph>389</ph><p>079-195a</p>
ma gsungs te/ /dper na rdo las zangs su 'gyur/ /zangs las gser gyi rnam par rol/ /zangs kyi dus na rdo med do/ /gser du gyur pas rdo mi snang / /rig 'dzin nyid kyi dge slong la/ /so sor thar dang byang chub 
sems/ /gnyis po gnas pa nyid du ni/ /sangs rgyas kyis kyang ma gsungs so/ /de nas gsang ba bzhi po yang / /bzhi pa'i dbang dang 'brel ba ste/ /rtag tu g.yo ba'i sems 'di nyid/ /gzugs la sogs pa bkug nas ni/ /bsgom byar 
lhan cig bcas pa dag /dbang du byas de bsgom par bya/ /gzung ba dang ni 'dzin pa yi/ /dmigs pa thams cad rnam spangs te/ sems nyid bsam du med pas na/ /cir yang bsam par mi bya'o/ /sems nyid stong par bcug nas su/ /stong 
pa sems su rab bcug nas/ /stong dang mi stong la sogs pa'i/ /rtog pa bcom pas mkha' ltar 'gyur/ /rten yod ma yin brten pa med/ /dpe med gnas kyang yod ma yin/ /de nyid gnas pa rdzogs pa ste/ /lhan skyes gnyis med rig 
pa'o/ /de nas spyod pa bka' stsal pa/ /khro tshul gar dang phyag rgya rnams/ /sgyu ma tsam du ma shes par/ /phyag rgya chen por yang dag bsgoms/ /dur khrod rgyal po dregs pa can/ /snying rje med cing sha khrag za/ /
de yi gnas su skye bar 'gyur/ /phyi nang sbas dang mthar thug gi/ /dkyil 'khor du zhugs dbang mnos nas/ /bsgom dang bzlas pa la sogs med/ /gsang sngags bar du gcod cing gshe/ /rnal 'byor kun 
la skur pa 'debs/ /rdo rje spun tshig slob la 'phyar/ /rtsa ba yan lag dam tshig nyams/ /bla ma la smod rnam smin gyis/ /mnar med sems can dmyal bar skye/ /rten cing 'brel ba zab mo yi/ /rtsa 
</page>

 <page>
<ph>390</ph><p>079-195b</p>
yi 'khor lo'i don ma rtogs/ /lcags gri sor ni bcu drug pa/ /'dzeg pa ru ni nga yis bshad/ /gab pa'i gsang ba ma rtogs par/ /sbas pa mi dmigs rnam gsum gyis/ /thur du sems can 
dmyal bar skye/ /shing rta'i 'khor lo 'khor ba ltar/ /las kyi rnam par smin pas 'khor/ /shes pas rang gi rang rig dang / /rang rig bde ba gang 'dod dang / /rang rig sgyu mar gang 'dod pa/ /rang rig shel 
sgong lta bu dang / /dbyings dang ye shes la sogs pa/ /lta ba'i don nyid 'chad pa'o/ /rgyud kyi don ni rnam pa gsum/ /bde chen 'khor lo rgyu yi rgyud/ /gsang ba'i sna rtse thabs kyi rgyud/ /gsang ba bde skyong 'bras 
bu'i rgyud/ /bum pa rgyu yi rgyud du gsungs/ /gsang ba thabs kyi rgyud yin te/ /shes rab ye shes 'bras bu'i rgyud/ /skye ba rgyu yi rgyud du gsungs/ /'chi ba thabs kyi rgyud du gsungs/ /bar ma do ni 
'bras bu'i rgyud/ /rgyud ces pa ni rgyun yin te/ /rgyal po gsang ba ston pa ste/ /gsang ba rnam pa bzhi ru gsungs/ /bum pa las dang po la gsang / /gsang ba bum pa'i dus su gsang / /shes rab ye shes gsang 
bar gsang / /rang rig shes rab ye shes gsang / /gsang ba'i 'khor lo bzhi pa'o/ /de nas byang chub sems dpa' rdo rje snying po dang / mkha' 'gro ma'i tshogs ri rab kyi rdul snyed kyis bcom ldan 'das la lan gsum 
bskor ba byas nas mi snang bar gyur to/ /dpal gsang ba thams cad gcod pa'i rgyud kyi rgyal po rdzogs so// //paN+Di ta ga ye d+ha ra dang / lots+tsha ba dge slong shAkya ye shes bsgyur ba'o// // 
</page>


</text>