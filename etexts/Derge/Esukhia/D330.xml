
<text>


 <page>
<ph>516</ph><p>072-258b</p>
@#/ /rgya gar skad du/ alpa de ba tA sU tra/ bod skad du/ lha'i mdo nyung ngu/ sangs rgyas dang / byang chub sems dpa' thams cad la phyag 'tshal lo/ /'di skad bdag gis thos pa dus gcig na/ bcom ldan 'das mnyan yod na rgyal bu 
</page>

 <page>
<ph>517</ph><p>072-259a</p>
rgyal byed kyi tshal mgon med zas sbyin gyi kun dga' ra ba na bzhugs te/ de nas lha zhig bcom ldan 'das ga la ba der song ste phyin nas bcom ldan 'das kyi zhabs la mgo bos phyag 'tshal te phyogs gcig tu 'dug go/ /phyogs gcig tu 'dug nas 
lha des bcom ldan 'das la zhu ba zhus pa/ tshul khrims gang lags spyod pa gang / /yon tan gang lags las gang gis/ /gnas pa ji ltar shes rab gang / /skye bo gang dag mtho ris mchi/ /lha la thugs brtse nyer bzung nas/ /ston pas de la lung bstan 
pa/ /skye bo mtho ris gang 'gro ba/ /lha khyod nga la rab tu nyon/ /srog gcod pa las phyir ldog cing / /khrims bzung yang dag sdom la dga'/ /gang dag 'byung po mi 'tshe ba/ /skye bo de dag mtho ris 'gro/ /gang dag ma byin len spong zhing / /sbyin pa gtong 
la rtag dga' ste/ /rku ba spong zhing mi rku ba/ /skye bo de dag mtho ris 'gro/ /gzhan gyi chung ma'i thad mi 'gro/ /log par g.yem pa rnam par spong / /bdag gi chung mas chog sems pa/ /skye bo de dag mtho ris 'gro/ /gzhan gyi don la rku byed dang / /bdag gi 
phyir dang 'jigs pa'i phyir/ /brdzun gyi tshig rnams mi smra ba/ /skye bo de dag mtho ris 'gro/ /grogs po rtag par 'byed byed pa/ /phra ma'i tshig rnams rab spong zhing / /gang dag 'dun par rab dga' ba/ /skye bo de dag mtho ris 'gro/ /rgyags la rten 
cing zhe gcod pa/ /tshig rtsub dag ni rnam sbyong zhing / /'jam po'i tshig tu gang smra ba/ /skye bo de dag mtho ris 'gro/ /don med gnas dang ldan pa yi/ /kyal pa'i tshig rnams rab spong zhing / /gang yang dus su chos smra ba/ /skye bo de dag mtho ris 'gro/ /grong ngam 
'on te dgon pa na/ /gzhan gyis bdag gir byas pa la/ /de la chags sems gang med pa/ /skye bo de dag mtho ris 'gro/ /byams pa'i sems kyis mi 'tshe zhing / /gnod par sems pa med pa yis/ /skye bo kun la mi gnod pa/ /skye bo de dag mtho ris 
</page>

 <page>
<ph>518</ph><p>072-259b</p>
'gro/ /las dang las kyi rnam smin dang / /gnyi ga la yang gang dad cing / /yang dag lta ba yang dag 'dzin/ /skye bo de dag mtho ris 'gro/ /dge ba'i chos rnams 'di dag ni/ /dkar po'i chos kyi lam bcu ste/ /gang dag yang dag 'dzin 'gyur ba/ /skye bo 
de dag mtho ris 'gro/ /bram ze mya ngan 'das pa dang / /dgra dang 'jigs pa kun 'das shing / /'jig rten chags med rgal ba ni/ /mang po yod par ma mthong ngo / /bcom ldan 'das kyis de skad ces bka' stsal nas lha de yi rangs te/ bcom ldan 'das 
kyis gsungs pa la mngon par bstod do/ /lha'i mdo nyung ngu rdzogs so// //zhu chen gyi lo ts+tsha ba ban de ye shes sdes bsgyur cing zhus te gtan la phab pa// </page>


</text>