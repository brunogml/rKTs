
<text>


 <page>
<ph>549</ph><p>072-275a</p>
@#/ /rgya gar skad du/ d+harma tsakra sU tra/ bod skad du/ chos kyi 'khor lo'i mdo/ thams cad mkhyen pa la phyag 'tshal lo/ /'di skad bdag 
gis thos pa'i dus gcig na/ sangs rgyas bcom ldan 'das bA rA Na sI drang srong smra ba'i ri dgas kyi nags na bzhugs te/ de nas bcom ldan 'das kyis lnga sde'i dge slong rnams la bka' stsal pa/ dge slong dag nga sngon ma thos pa'i chos rnams la/ 'di ni 
</page>

 <page>
<ph>550</ph><p>072-275b</p>
sdug bsngal 'phags pa'i bden pa'o zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la/ 'di ni sdug bsngal lo/ /'di ni sdug bsngal kun 'byung ba'o/ /'di 
ni sdug bsngal 'gog pa'o/ /'di ni sdug bsngal 'gog par 'gro ba'i lam mo zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'phags pa'i 
bden pa de ngas mngon par shes pas yongs su shes par bya'o zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal kun 'byung ba 'phags pa'i bden pa 
de ngas mngon par shes pas spang bar bya'o zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'gog pa shes pa 'phags pa'i bden pa de ngas mngon par 
shes pas mngon sum du bya'o zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'gog par 'gro ba'i lam 'phags pa'i bden pa de ngas mngon par shes pas 
bsgom par bya'o zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'phags pa'i bden pa de ngas mngon par shes pas yongs su shes so zhes 
tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal kun 'byung ba 'phags pa'i bden pa de ngas mngon par shes pas spangs so zhes tshul bzhin 
</page>

 <page>
<ph>551</ph><p>072-276a</p>
yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'gog pa shes pa'i 'phags pa'i bden pa de ngas mngon par shes pas mngon sum du byas 
so zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga sngon ma thos pa'i chos rnams la sdug bsngal 'gog par 'gro ba'i lam 'phags pa'i bden pa de ngas mngon par shes pas bsgoms 
so zhes tshul bzhin yid la byed pa na mig skyes so/ /shes pa dang rig pa dang blo dang rtogs pa skyes so/ /dge slong dag nga ji srid du 'phags pa'i bden pa bzhi po 'di rnams la de ltar lan gsum du bzlas te rnam pa bcu gnyis su bskor ba'i mig ma skyes/
shes pa ma yin rig pa ma yin blo ma yin rtogs pa ma skyes pa de srid du/ nga lha dang bcas pa'i 'jig rten bdud dang bcas tshangs pa dang bcas dge sbyong dang bram zer bcas pa'i skye dgu dang / lha dang mir bcas pa 'di las grol ba dang nges par byung ba dang 
mi ldan pa dang / rab tu grol ba dang phyin ci log dang bral ba'i sems kyis mang du gnas par ma gyur cing / dge slong dag ngas bla na med pa yang dag par rdzogs pa'i byang chub mngon par rdzogs par sangs rgyas so zhes bya bar ma shes so/ /dge slong dag ngas 
gang nas 'phags pa'i bden pa bzhi po 'di rnams la de ltar lan gsum du bzlas te/ rnam pa bcu gnyis su bskor ba'i mig skyes shing shes pa dang rig pa dang blo dang rtogs pa skyes pa de nas nga lha dang bcas pa'i 'jig rten bdud dang bcas tshangs pa dang 
bcas dge sbyong dang bram zer bcas pa'i skye dgu dang / lha dang mir bcas pa 'di las grol ba dang nges par 'byung ba dang mi ldan pa dang / rab tu grol ba dang phyin ci log dang bral ba'i sems kyis mang du gnas par gyur cing / dge slong dag ngas de nas bla 
</page>

 <page>
<ph>552</ph><p>072-276b</p>
na med pa yang dag par rdzogs pa'i byang chub mngon par rdzogs par sangs rgyas so zhes bya bar shes so/ /chos kyi rnam grangs de bka' stsal pa na/ tshe dang ldan pa kau N+Di n+ya dang / lha brgyad khri chos rnams la chos kyi mig rdul med cing dri ma dang bral ba skyes 
so/ /de nas bcom ldan 'das kyis tshe dang ldan pa kau N+Di n+ya la bka' stsal pa/ kau N+Di n+ya khyod kyis chos kun shes sam/ bcom ldan 'das kun 'tshal lags so/ /kau N+Di n+ya khyod kyis kun shes sam kun shes sam/ bde bar gshegs pa kun 'tshal lags so/ /
kun 'tshal lags so/ /tshe dang ldan pa kau N+Di n+yas chos kun shes pas de'i phyir tshe dang ldan pa kauN+Di n+ya kun shes kauN+Di n+ya zhes tshig bla dgas su btags so/ /tshe dang ldan pa kau N+Di n+yas chos kun shes so zhes sa bla'i gnod sbyin rnams sgra sgrogs par byed de/ grogs po dag bcom 
ldan 'das kyis bA rA Na sIr drang srong smra ba'i ri dgas kyi nags su lan gsum du bzlas te rnam pa bcu gnyis su chos kyi 'khor lo chos dang ldan pa dge sbyong ngam bram ze'am/ lha'am bdud dam tshangs pa'am sus kyang 'jig rten du chos dang 'thun par ma bskor ba/ 
skye bo mang po la phan pa dang / skye bo mang po la bde ba dang / 'jig rten la snying brtse ba dang / lha dang mi rnams kyi don dang phan pa dang bde ba'i phyir bskor bas lha'i ris mngon par 'phel zhing lha ma yin gyi ris yongs su nyams so zhes dbyangs bsgrags so/ /sa bla'i 
gnod sbyin rnams kyis sgra thos nas nam mkha' la rgyu ba'i gnod sbyin dang rgyal chen bzhi po'i ris dang sum cu rtsa gsum pa'i lha rnams dang / 'thab bral dang / dga' ldan dang / 'phrul dga' dang / gzhan 'phrul dbang byed kyi lha rnams nas/ skad cig de dang thang 
cig de dang yud tsam de dang skad cig dang thang cig dang yud tsam de la tshangs pa'i 'jig rten gyi bar du sgra bsgrags so/ /tshangs ris kyi lha rnams kyis kyang sgra sgrogs par byed de/ grogs po dag bcom ldan 'das kyis bA rA Na sIr drang srong smra ba'i ri dgas kyi nags 
</page>

 <page>
<ph>553</ph><p>072-277a</p>
su lan gsum du bzlas te rnam pa bcu gnyis kyi chos kyi 'khor lo chos dang ldan pa dge sbyong ngam bram ze 'am lha 'am bdud dam tshangs pa'am sus kyang 'jig rten du chos dang 'thun par 'ga' yang ma bskor ba/ skye bo mang po la phan pa dang / skye bo 
mang po la bde ba dang / 'jig rten la snying brtse ba dang / lha dang mi rnams kyi don dang phan pa dang bde ba'i phyir bskor bas lha'i ris mngon par 'phel zhing lha ma yin gyi ris yongs su nyams so zhes dbyangs bsgrags so/ /bcom ldan 'das kyis bA rA Na sIr drang srong 
smra ba'i ri dgas kyi nags su lan gsum du bzlas te/ rnam pa bcu gnyis su chos kyi 'khor lo chos dang ldan pa bskor bas/ de'i phyir chos kyi rnam grangs 'di la chos kyi 'khor lo bskor ba zhes tshig bla dgas su btags so/ /chos kyi 
'khor lo'i mdo rdzogs so// </page>


</text>