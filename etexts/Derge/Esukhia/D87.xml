
<text>


 <page>
<ph>238</ph><p>044-119b</p>
'phags pa dkon mchog brtsegs pa chen po'i chos kyi rnam grangs le'u stong phrag brgya pa las le'u bzhi bcu rtsa gsum pa ste/ 'phags pa 'od srung gis zhus pa lung bstan pa/ bam po dang po/ /rgya gar skad du/ Ar+ya kAsh+ya ba pa ri brta nA ma ma hA yAn sU tra/ bod skad 
du/ 'phags pa 'od srung gi le'u zhes bya ba theg pa chen po'i mdo/ /sangs rgyas dang / byang chub sems dpa' thams cad la phyag 'tshal lo/ /'di skad bdag gis thos pa dus gcig na/ bcom ldan 'das rgyal po'i khab ni bya rgod kyi phung po'i ri la/ dge slong brgyad stong gi dge slong gi dge 
'dun chen po dang / byang chub sems dpa' sangs rgyas kyi zhing sna tshogs nas/ 'dus pa khri drug stong thams cad kyang 'di lta ste/ bla na med pa yang dag par rdzogs pa'i byang chub tu skye ba gcig gis thogs pa sha stag dang thabs cig tu bzhugs te/ de'i tshe na tshe dang ldan pa 'od srung chen po 
'khor de nyid du 'dus par gyur nas 'dug go /de nas bcom ldan 'das kyis tshe dang ldan pa 'od srung chen po la bka' stsal pa/ 'od srung chos bzhi po 'di dag ni byang chub sems dpa'i shes rab yongs su nyams par 'gyur ba ste/ bzhi gang zhe na/ 'di lta ste/ chos dang chos smra 
ba la mi gus pa yin/ chos la ser sna byed cing chos la slob dpon gyi dpe mkhyud byed pa yin/ chos 'dod pa'i gang zag rnams la chos kyi bar chad byed cing 'dun pa zlog par byed/ rnam par 'khrug par byed de/ mi ston cing rab tu 'chab pa yin/ mngon pa'i nga rgyal gyis bdag 
la bstod cing gzhan la smod pa yin te/ 'od srung chos bzhi po de dag ni byang chub sems dpa'i shes rab yongs su nyams par 'gyur ba'o/ /de la 'di skad ces bya ste/ chos smra ba la gus pa med pa yin/ /chos la ser sna byed par gyur pa dang / /chos la slob dpon dpe mkhyud 
byed pa yin/ /chos 'dod rnams la bgegs ni byed gyur cing / /'dun pa zlog la de bzhin rnam 'khrug byed/ /rgyal bas bsngags pa'i chos ni yong mi ston/ /le lo can de bdag bstod rtag tu brtson/ /gzhan la smod par byed la mngon par dga'/ /chos bzhi 'di dag rgyal 
</page>

 <page>
<ph>239</ph><p>044-120a</p>
ba'i sras rnams kyi/ /shes rab nyams par 'gyur bar rgyal bas gsungs/ /chos bzhi 'di dag rab tu spang byas la/ /rgyal bas gsungs pa'i chos bzhi gzhan bsgom mo/ /'od srung chos bzhi po 'di dag ni byang chub sems dpa'i shes rab chen 
por 'gyur ba ste/ bzhi gang zhe na/ 'di lta ste/ chos dang chos smra ba la gus pa dang bcas pa yin/ zang zing med pa'i sems kyis rnyed pa dang bkur sti dang / tshigs su bcad pa la mi re bar ji ltar thos pa dang / ji ltar khong du chud pa'i chos rnams gzhan dag la rgya cher yang dag 
par rab tu ston par byed pa yin/ mang du thos pa las shes rab 'byung bar rig nas mgo'am gos la me 'bar ba bzhin du thos pa yongs su tshol zhing ji ltar thos pa'i chos rnams 'dzin par byed pa yin/ nan tan snying por byed kyi smra ba dang brjod pa'i tshig lhur len pa ma yin pa ste/ 'od 
srung chos bzhi po 'di dag ni byang chub sems dpa'i shes rab chen por 'gyur ba'o/ /de la 'di skad ces bya ste/ chos smra ba la gus dang bcas pa yin/ /zang zing med cing rnyed dang bkur sti la/ /re ba med cing tshigs bcad mi sems par/ /ji ltar thos pa'i chos rnams 
gzhan la ston/ /thos las shes rab 'byung bar des rig nas/ /mgo la 'bar bzhin rtag tu thos pa tshol/ /de ni ji ltar thos pa'i chos rnams 'dzin/ /chos bzung nas ni nan tan bya phyir gnas/ /mkhas de nan tan snying por byed pa yin/ /tshig lhur mi len smra ba 
lhur mi len/ /mkhas pas chos bzhi 'di dag bsten byas na/ /rgyal bas bsngags pa'i shes rab thob par 'gyur/ /'od srung byang chub sems dpa' chos bzhi dang ldan na byang chub kyi sems brjed par 'gyur te/ bzhi gang zhe na/ 'di lta ste/ slob dpon dang / bla ma 
dang / sbyin gnas la slu ba dang / gzhan 'gyod pa med pa dag la 'gyod pa nye bar sgrub pa dang / theg pa chen po la yang dag par zhugs pa'i sems can rnams la bsngags pa ma yin pa dang / mi snyan pa dang / brjod pa ma yin pa'i sgra tshigs su bcad pa 'byin pa dang 
</page>

 <page>
<ph>240</ph><p>044-120b</p>
sgyu dang g.yos gzhan la nye bar spyod kyi lhag pa'i bsam pas ma yin pa ste/ 'od srung byang chub sems dpa' chos bzhi po de dag dang ldan na byang chub kyi sems brjed par 'gyur ro/ /de la 'di skad ces bya ste/ sbyin gnas bla mas bsgo bzhin mi byed dang / /gzhan dag la yang 
the tshom nyer sgrub dang / /sems can gang dag byang chub rab zhugs pa/ /de la bsngags min mi snyan smra ba dang / /sgyu dang g.yo dang rgyan la dor byed pas/ /gzhan la sten gyi bsam pas ma yin pa/ /chos bzhi 'di dag kun tu bsten byas na/ /sangs rgyas byang 
chub sems mchog nyams par 'gyur/ /de lta bas na chos 'di sten byed na/ /byang chub mchog las de ni ring bar 'gyur/ /de las bzlog pa sten par byed na ni/ /byang chub mchog rab bsngags pa reg par 'gyur/ /'od srung byang chub sems dpa' chos bzhi dang 
ldan na skye ba thams cad du skyes ma thag tu byang chub kyi sems mngon du 'gyur te/ byang chub kyi snying po la 'dug gi bar du bar ma dor brjed par mi 'gyur ro/ /bzhi gang zhe na/ 'di lta ste srog gi phyir ram/ tha na bzhad gad kyi phyir yang brdzun gyi tshig mi smra ba dang / sgyu dang 
g.yo med par sems can thams cad kyi drung na lhag pa'i bsam pas gnas pa dang / byang chub sems dpa' thams cad la ston par 'du shes skyed cing de dag gi yang dag pa'i bsngags pa phyogs bzhir rjod pa dang / nyi tshe ba'i theg pa mi 'dod pa'i phyir sems can gang rnams 
yongs su smin par byed pa de dag thams cad kyang bla na med pa yang dag par rdzogs pa'i byang chub yang dag par 'dzin du 'jug pa ste/ 'od srung chos bzhi po de dag dang ldan pa'i byang chub sems dpa' skye ba thams cad du skyes ma thag tu byang chub kyi sems mngon du 'gyur te/ byang 
chub kyi snying po la 'dug gi bar du bar ma dor brjed par mi 'gyur ro/ /de la 'di skad ces bya ste/ srog gi phyir yang brdzun tshig mi smra zhing / /rtag tu don dang ldan pa'i tshig rnams smra/ /sgyu dang g.yo ni rtag tu rnam spangs te/ /lhag pa'i bsam pas rtag tu sems can lta/ /
</page>

 <page>
<ph>241</ph><p>044-121a</p>
sems can dag pa byang chub gang zhugs pa/ /byang chub sems dpa' de la ston par sems/ /ston pa'i 'du shes nye bar bzhag nas kyang / /de dag bsngags pa phyogs bzhir rjod par byed/ /sems can gang dag yongs su smin byed pa/ /bla med ye shes 
yang dag 'dzin du 'jug /chos de dag la rab tu gnas pa rnams/ /byang chub sems ni nams kyang brjed mi 'gyur/ /'od srung byang chub sems dpa' chos bzhi dang ldan pa'i dge ba'i chos skyes shing byung ba rnams yongs su zad par 'gyur te/ dge ba'i chos de dag gis 
rgyas par mi 'gyur ro/ /bzhi gang zhe na/ 'di lta ste/ mngon pa'i nga rgyal gyis 'jig rten rgyang pan pa'i gsang tshig tshol ba dang / rnyed pa dang bkur sti la lhag par zhen pas khyim la lta ba dang / byang chub sems dpa' la rnam par sdang zhing skur pa 'debs pa dang / ma thos pa dang / 
ma zin pa'i mdo sde rnams spong ba ste/ 'od srung byang chub sems dpa' chos bzhi po de dag dang ldan pa'i dge ba'i chos skyes shing byung ba rnams yongs su zad par 'gyur te/ dge ba'i chos de dag gi rgyas par mi 'gyur ro/ /de la 'di skad ces bya ste/ nga rgyal gyis ni 'jig rten 
rgyang pan tshol/ /rnyed kyi phyir na khyim la sbyor bar byed/ /byang chub sems dpa' sangs rgyas sras la sdang / /de dag bsngags min kun tu smra bar byed/ /de ni ma thos pa dang ma zin mdo/ /bde bar gshegs pas gsungs pa spong bar byed/ /chos 'di dag dang ldan par gyur 
pa ni/ /dge ba'i chos kyis rgyas par mi 'gyur ro/ /de ltas byang chub sems dpa' mkhas pa yis/ /chos bzhi 'di dag rgyang sring rnam par spong / /'di dag bsten na byang chub rab ring ste/ /gnam sa ring bas shin tu ring bar 'gyur/ /'od srung byang chub sems dpa' 
chos bzhi dang ldan na khyad par du 'gro bas yongs su mi nyams pa'i chos can du 'gyur te/ bzhi gang zhe na 'di lta ste/ 'di ltar pha rol tu phyin pa drug dang ldan pa byang chub sems dpa'i sde snod tshol ba la brtsams nas legs par thos pa tshol gyi nyes pa mi tshol te/ sems can thams 
</page>

 <page>
<ph>242</ph><p>044-121b</p>
cad la nga rgyal med pa'i phyir sems khyi dang 'dra ba yin/ chos kyi rnyed pas chog par 'dzin te/ log pas 'tsho ba thams cad yongs su spangs shing 'phags pa'i rigs kyis chog par 'dzin pa yin/ gzhan dag gi ltung ba byung ba dang ma byung ba mi gleng zhing gzhan dag gi 
'khrul pa gzhan dang gzhan mi tshol ba yin/ sangs rgyas kyi chos zab mo gang dag de'i blos mi rtogs pa de la sangs rgyas kyi byang chub ni mtha' yas shing sems can mos pa tha dad pa rnams la de bzhin gshegs pa rnams kyi chos bstan pa 'jug ste/ de bzhin gshegs 
pa nyid kyis mkhyen kyi bdag gis ni mi shes te/ de bzhin gshegs pas mngon sum mo zhes byas nas mi spong ba ste/ 'od srung byang chub sems dpa' chos bzhi po de dag dang ldan na khyad par du 'gro bas yongs su mi nyams pa'i chos can du 'gyur ro/ /de la 'di skad ces bya ste/ 
de ni rtag tu pha rol phyin rnams dang / /thabs la mkhas dang byang chub sde snod brtson/ /nga rgyal med pas khyi 'dra'i sems kyis su/ /sems can kun la nga rgyal bcag pa yin/ /chos dang 'thun pa'i rnyed pas chog sems shing / /'tsho ba yongs dag 'phags pa'i 
rigs la gnas/ /gzhan gyi 'khrul pa tshol bar mi byed cing / /gzhan gyi ltung ba gleng bar mi byed do/ /gang la de yi blos ni mi rtogs pa/ /de la de bzhin gshegs pa mngon sum ste/ /bde gshegs bshad pa'i byang chub mtha' yas pas/ /rgyal bas mkhyen gyi bdag gis 
mi shes so/ /chos bzhi 'di dag rig par gyur pa ni/ /ye shes khyad par 'phags mchog nyams mi 'gyur/ /chos 'di dag la rab tu gnas pa ni/ /rgyal bas bsngags pa'i byang chub rnyed mi dka'/ /'od srung chos bzhi po 'di dag ni gya gyu can gyi sems bskyed pa ste/ 
de dag byang chub sems dpas yongs su spang bar bya'o/ /bzhi gang zhe na/ 'di lta ste/ sangs rgyas kyi chos rnams la som nyi dang yid gnyis dang the tshom za ba dang / sems can rnams la nga rgyal dang / rgyags pa dang / 'chab pa dang / khro ba dang / gnod par 
</page>

 <page>
<ph>243</ph><p>044-122a</p>
sems pa dang / gzhan gyi rnyed pa rnams la phrag dog dang ser sna byed pa dang / byang chub sems dpa' rnams la bsngags pa ma yin pa dang / mi snyan pa dang / brjod pa ma yin pa'i sgras tshigs su bcad pa 'byin pa ste/ 'od srung bzhi po de dag ni gya gyu can 
gyi sems bskyed pa ste/ de dag byang chub sems dpas yongs su spang bar bya'o/ /de la 'di skad ces bya ste/ chos rnams la ni som nyi yid gnyis byed/ /sems can rnams la nga rgyal rgyags khro sten/ /gzhan gyi rnyed la ser sna phrag dog byed/ /rgyal ba la ni nams kyang 
dad mi byed/ /mi mkhas rtag tu byang chub sems dpa' la/ /bsngags pa min dang brjod min mi snyan brjod/ /gya gyu can gyi sems bzhi rnam par spang / /byang chub sems dpas rtag tu sems can bsten/ /'od srung bzhi po 'di dag ni byang chub sems dpa' drang po'i drang ba'i 
mtshan nyid yin te bzhi gang zhe na/ 'di lta ste/ ltung ba byung ba rnams mi 'chab cing rjod de rnam par 'byed pa dang / 'chags pas kun nas ldang ba med pa yin/ de'i bden pa'i tshig gang gis rgyal srid stor ba 'am/ nor yal ba 'am/ srog gi bar chad du 'gyur yang bden pa'i tshig 
mi mkhyud cing gzhan nas gzhan du sgyur ba'i tshig mi smra ba yin/ gzhan gyis gnod par bya ba skur pa dang / mtshang 'dru ba dang / smod pa dang / bshung ba dang / sdigs pa dang / rdeg pa dang / gsod pa dang / 'ching bar byed pa'i nyes pa thams cad la bdag gis nyes par 
sems shing las kyi rnam par smin pa la rton pas gzhan dag la mi 'khrug cing 'khon du 'dzin pa med pa yin/ de dad pa la rab tu gnas pa yin te/ bsam pa yongs su dag pa'i phyir thams cad dad par mi 'gyur ba'i sangs rgyas kyi chos la mngon par dad pa ste/ 'od srung bzhi 
po de dag ni byang chub sems dpa' drang po'i drang ba'i mtshan nyid yin no/ /de la 'di skad ces bya ste/ ltung ba byung ba 'chab par mi byed kyi/ /rjod cing rnam par 'byed de nyes par 'dod/ /nor dang rgyal srid phyir dang srog phyir yang / /'du shes bsgyur te brdzun pa'i tshig mi smra/ /
</page>

 <page>
<ph>244</ph><p>044-122b</p>
skur dang smod dang bshung dang gsod pa dang / /'ching bar byed dang go rar bcug pa la/ /bdag gis nyes sems gzhan la 'khrug mi byed/ /las ni bdag gir bya bas 'khon mi 'dzin/ /de ni bde gshegs rnams kyi byang chub dang / /dad la gnas shing bsam pa dag 
ldan pa/ /'di dag drang ba'i mtshan du sangs rgyas gsungs/ /sems can mchog gis rtag tu bsten par bya/ /'od srung bzhi po 'di dag ni byang chub sems dpa' dmu rgod de/ bzhi gang zhe na/ 'di lta ste/ thos pa la gces pa 'dor ba'i chos su gnas shing chos kyi rjes su 'thun 
pa'i chos sgrub pa la nan tan du mi byed pa yin/ rjes su bstan pa la gces pa 'dor ba'i chos su gnas shing slob dpon dang mkhan po la sri zhu mi byed pa yin/ dam bcas pa las nyams kyang dad pas byin pa la kun du spyod de/ dad pas byin pa log par ltung bar byed pa yin/ 
byang chub sems dpa' dul ba cang shes rnams mthong na mi gus shing nga rgyal 'dzin pa yin te/ 'od srung bzhi po de dag ni byang chub sems dpa' dmu rgod do/ /de la 'di skad ces bya ste/ thos pas rgod par gnas par byed pa yin/ /rjes su bstan pa'i chos nyid rtogs mi 'gyur/ /
de ni chos kun gces pa 'dor ba sten/ /'phags pa rnams la nam yang sri zhu med/ /dam bcas nyams kyang dad pas byin pa yi/ /kha zas rnams la de ni rtag tu za/ /byang chub sems dpa' cang shes thob pa dag /mthong bar gyur na gus par mi byed cing / /dmu rgod 
de ni nga rgyal 'phel bar byed/ /byang chub sems dpa' nga rgyal bcag mi sten/ /'di dag dmu rgod bde bar gshegs pas gsungs/ /de dag rgyal sras rnams kyis yongs su spang / /'od srung bzhi po 'di dag ni byang chub sems dpa' cang shes pa ste/ bzhi gang zhe na/ 
'di lta ste/ legs par thos pa nyan cing de la nan tan du byed de don la rton kyi/ tshig 'bru la mi rton pa yin/ gdams ngag dang rjes su bstan pa la 'thun par 'dzin cing bka' blo bde la legs par byed pa'i las byed cing bla ma la sri zhu bya ba tshar phyin pa yin/ tshul khrims dang ting 
</page>

 <page>
<ph>245</ph><p>044-123a</p>
nge 'dzin las ma nyams te cang shes pas zas za ba yin/ byang chub sems dpa' dul ba cang shes rnams mthong na gus pa dang bcas shing rje sa dang bcas par de la gzhol/ de la 'bab/ de la bab cing de'i yon tan 'dod pa yin te/ 'od srung bzhi po de 
dag ni byang chub sems dpa' cang shes so/ /de la 'di skad ces bya ste/ gang mnyan de ni legs par thos par byed/ /chos don snying por byed cing nan tan gnas/ /rjes su bstan pa 'thun par 'dzin byed cing / /chos 'dod bka' blo bde bar bla ma sten/ /tshul 
khrims ting nge 'dzin la rtag gnas shing / /tshul khrims bsdams nas de ni bza' ba za/ /gus dang bcas shing rje sar bcas pa yin/ /de la gzhol zhing der 'bab yon tan 'dod/ /rgyal sras gang dag cang shes thob gyur pa/ /de dag la ni rtag tu dga' bas lta/ /
bde bar gshegs pas bstan pa 'di bzhi ni/ /bde gshegs sras po cang shes thob pa yin/ /'od srung bzhi po 'di dag ni byang chub sems dpa'i 'khrul pa ste/ bzhi gang zhe na/ 'di lta ste/ sems can yongs su smin par ma byas pa rnams la yid rton pa byang chub 
sems dpa'i 'khrul pa dang / sems can snod du ma gyur pa rnams la sangs rgyas kyi chos rgya chen po ston pa byang chub sems dpa'i 'khrul pa dang / rgyu chen po la mos pa'i sems can rnams la theg pa dman pa ston pa/ byang chub sems dpa'i 'khrul pa dang / sems 
can yang dag pa la rab tu gnas pa tshul khrims dang ldan pa dge ba'i chos can rnams la brnyas shing tshul khrims 'chal pa sdig pa'i chos can kun du sdud pa byang chub sems dpa'i 'khrul pa ste/ 'od srung bzhi po 'di dag ni byang chub sems dpa'i 'khrul pa'o/ /de la 'di 
skad ces bya ste/ yongs smin ma byas rnams la yid mi brtan/ /snod min rnams la rgya chen chos mi bshad/ /rgya chen sems can rnams la theg pa dman/ /byang chub sems dpa' mchog gis bshad mi bya/ /yang dag gnas shing tshul khrims yon tan ldan/ /
</page>

 <page>
<ph>246</ph><p>044-123b</p>
dge ba'i chos can rnams la brnyas mi bya/ /tshul khrims 'chal pa'i sems can yongs mi bsdu/ /sdig pa'i chos rnams yongs su spang bar bya/ /'khrul ba'i chos bzhi 'di dag shes gyur nas/ /byang chub sems dpas rgyang bsring rnam par spong / /'di dag bstan na 
byang chub 'tshang mi rgya/ /de lta bas na mkhas pas chos 'di spong / /'od srung bzhi po 'di dag ni byang chub sems dpa'i lam ste/ bzhi gang zhe na/ 'di lta ste/ sems can thams cad la sems mnyam pa dang / sems can thams cad la mtshungs par chos ston pa dang 
sems can thams cad sangs rgyas kyi ye shes yang dag par 'dzin du 'jug pa dang / sems can thams cad la yang dag par sbyor ba ste/ 'od srung bzhi po 'di dag ni byang chub sems dpa'i lam mo/ /de la 'di skad ces bya ste/ sems can rnams la rtag tu sems snyoms 
bya/ /sangs rgyas theg mchog yang dag 'dzin du 'jug /rgyal bas bsngags pa'i chos ni bstan par bya/ /sems can kun la dang ba'i sems su bya/ /yang dag sbyor zhing nan tan byed par gnas/ /sems can kun la mtshungs par spyad par bya/ /chos bzhi 'di 
dag rgyal bas rab bsngags te/ /rgyal sras rnams kyis de dag rtag tu bsten/ /'od srung bzhi po 'di dag ni byang chub sems dpa'i bshes gnyen ngan pa grogs po ngan pa ste/ de dag byang chub sems dpas yongs su spang bar bya'o/ /bzhi gang zhe na/ 'di lta ste/ nyan 
thos kyi theg pa pa dag la phan pa'i phyir zhugs pa dang / rang sangs rgyas kyi theg pa pa don nyung zhing bya ba nyung ba dang / 'jig rten rgyang pan pa gsang tshig sna tshogs kyi spobs pa can dang / gang la brten pas 'jig rten gyi zang zing kun sdud par 'gyur gyi/ chos kun mi sdud pa ste/ 
'od srung bzhi po de dag ni byang chub sems dpa'i bshes gnyen ngan pa grogs po ngan pa ste/ de dag byang chub sems dpas yongs su spang bar bya'o/ /de la 'di skad ces bya ste/ nyan thos gang dag bdag phan brtson pa dang / /gang dag rab tu byung nas rnal 'byor spyod/ /
</page>

 <page>
<ph>247</ph><p>044-124a</p>
rang sangs rgyas pa gang dag byed nyung zhing / /bdag gi don du 'du 'dzi rnam par spong / /byis pa gang dag 'jig rten rgyang pan klog /ji ltar bstan bzhin gang dag 'dir rtsod byed/ /gang la brten na zang zing kun sdud kyi/ /chos ni nam yang sdud par mi byed 
pa/ de bzhi byang chub sems dpas rab spangs nas/ /dge ba'i bshes gnyen bzhi la bsten par bya/ /'di dag bshes gnyen ngan dang grogs ngan du/ /rgyal bas gsungs te thag bsring yongs su spong / /'od srung bzhi po 'di dag ni byang chub sems dpa'i dge ba'i 
bshes gnyen te/ bzhi gang zhe na/ 'di lta ste/ byang chub kyi lam rton pa'i phyir slong ba byang chub sems dpa'i dge ba'i bshes gnyen dang / thos pa'i shes rab rton pa'i phyir chos smra ba byang chub sems dpa'i dge ba'i bshes gnyen dang / dge ba'i rtsa ba thams cad rton pa'i phyir 
rab tu 'byung ba yang dag par 'dzin du 'jug pa byang chub sems dpa'i dge ba'i bshes gnyen dang / sangs rgyas kyi chos thams cad rton pa'i phyir sangs rgyas bcom ldan 'das rnams byang chub sems dpa'i dge ba'i bshes gnyen te/ 'od srung bzhi po de dag ni byang chub sems dpa'i 
dge ba'i bshes gnyen no/ /de la 'di skad ces bya ste/ byang chub yongs su rton phyir len pa po/ /sbyin byed rnams kyi dge ba'i bshes gnyen yin/ /chos don smra ba thos dang shes rab byed/ /dge ba'i bshes gnyen yin par bde gshegs gsungs/ /gang dag rab 
'byung yang dag 'dzin 'jug pa/ /de dag dge rtsa yin pas bshes gnyen gsungs/ /rdzogs sangs rgyas kyi lam ni rton pa'i phyir/ /sangs rgyas rnams ni bde gshegs sras kyi bshes/ /rgyal bas bsngags pa bzhi po 'di dag ni/ /bde gshegs sras kyi dge 
ba'i bshes gnyen te/ /'di dag bsten cing rtag tu bag yod na/ /bde gshegs bstan pa'i byang chub 'thob par 'gyur/ /'od srung bzhi po 'di dag ni byang chub sems dpa' ltar bcos pa ste/ bzhi gang zhe na/ 'di lta ste/ rnyed pa dang / bkur sti don du gnyer gyi 
</page>

 <page>
<ph>248</ph><p>044-124b</p>
chos don du gnyer ba ma yin pa dang / brjod pa'i sgra tshigs su bcad pa don du gnyer gyi yon tan don du gnyer ba ma yin pa dang / bdag bde ba don du gnyer gyi sems can gyi sdug bsngal bsal ba don du gnyer ba ma yin pa dang / 'khor gyi tshogs don du gnyer gyi dben pa 
don du gnyer ba ma yin pa ste/ 'od srung bzhi po de dag ni byang chub sems dpa' ltar bcos pa'o/ /de la 'di skad ces bya ste/ rnyed pa don du gnyer gyi chos 'dod min/ /brjod pa don gnyer yon tan don gnyer min/ /bdag bde rtag tu don du gnyer byed cing / /sems 
can sdug bsngal bsal ba don mi gnyer/ /'khor tshogs don du gnyer gyi dben mi 'dod/ /bde la chags kyi yon tan ma chags pa/ /bzhi po de dag bcos par gsungs pa ste/ /de dag byang chub sems dpas yongs su spang / /'od srung bzhi po 'di dag ni byang chub sems 
dpa' rnams kyi byang chub sems dpa'i yang dag pa'i yon tan te/ bzhi gang zhe na/ 'di lta ste/ stong pa nyid la yang mos la las kyi rnam par smin pa la yang yid ches pa dang / de bdag med par yang bzod la sems can thams cad la yang snying rje che ba dang de'i bsam pa mya ngan 
las 'das pa la yang gnas la sbyor ba 'khor ba na yang gnas pa dang / de sems can yongs su smin par bya ba'i phyir sbyin pa yang gtong la rnam par smin pa la yang mi re ba ste/ 'od srung bzhi po de dag ni byang chub sems dpa' rnams kyi byang chub sems dpa'i yang dag pa'i yon 
tan no/ /de la 'di skad ces bya ste/ chos rnams stong pa nyid du rtag mos kyang / /las kyi rnam par smin la 'ang yid ches so/ /bdag med bzod pas mnyam pa nyid gnas kyang / /sems can rnams la snying rje chen po skyed/ /de bsam rtag tu mya ngan 'das la gnas/ /
de yi sbyor ba 'khor bar gnas pa yin/ /yongs smin bya phyir sbyin pa sbyin byed kyang / /las kyi rnam par smin la re ba med/ /'od srung bzhi po 'di dag ni byang chub sems dpa'i gter chen po rnyed pa ste/ bzhi gang zhe na/ 'di lta ste/ sangs rgyas 'byung ba mnyes par byed 
</page>

 <page>
<ph>249</ph><p>044-125a</p>
pa dang / pha rol du phyin pa drug nyan pa dang / chos smra ba la khong khro ba med pa'i sems kyis lta ba dang / bag yod par dgon pa la gnas par mngon par dga' ba ste/ 'od srung bzhi po de dag ni byang chub sems dpa'i gter chen po rnyed pa'o/ /de la 'di skad 
ces bya ste/ tshe rabs kun tu sangs rgyas mnyes par byed/ /pha rol phyin pa drug po rnams kyang nyan/ /chos smra ba la sems ni rab tu dang / /mthong na rtag tu gus pa skyed par byed/ /rtag tu bag yod gyur nas dgon par gnas/ /de ni de nyid la yang rtag tu dga'/ /
bzhi po 'di dag rgyal ba'i sras rnams kyi/ /gter chen yin par bde bar gshegs pas gsungs/ /'od srung bzhi po 'di dag ni byang chub sems dpa' bdud kyi lam las yang dag par 'da' ba'i chos te/ bzhi gang zhe na/ 'di lta ste/ byang chub kyi sems mi gtong ba dang / 
sems can thams cad la khong khro ba'i sems med pa dang / lta bar gyur pa thams cad rtog pa dang / sems can thams cad la mi brnyas pa ste/ 'od srung bzhi po de dag ni byang chub sems dpa' bdud kyi lam las yang dag par 'da' ba'i chos so/ /de la 'di skad ces bya ste/ 
byang chub sems ni yongs su gtong mi byed/ /sems can rnams la khong khro rtag tu spong / /lta bar gyur pa thams cad 'dor bar byed/ /sems can tshogs la brnyas par yong mi byed/ /bde bar gshegs pas bzhi po 'di dag ni/ /bdud las 'da' bar 'gyur ba'i 
chos su gsungs/ /'di dag bsten na rgyal ba rnam 'dren pa/ /gser 'dra'i sku mnga' mtshungs pa med par 'gyur/ /'od srung chos bzhi po 'di dag ni byang chub sems dpa'i dge ba'i rtsa ba'i chos thams cad sdud par 'gyur ba ste/ bzhi gang zhe na/ 'di lta ste/ tshul 'chos 
pa med par dgon pa na gnas pa dang / lan du phan 'dogs par re ba med par 'gyur ba'i bsdu ba'i dngos po bzhi po dag dang / sems can thams cad la lus dang srog gtong zhing dam pa'i chos yongs su tshol ba dang / thos pa dang don gyis ngoms mi myong zhing dge ba'i rtsa ba thams 
</page>

 <page>
<ph>250</ph><p>044-125b</p>
cad yang dag par sdud pa'i brtson 'grus te/ 'od srung chos bzhi po de dag ni byang chub sems dpa'i dge ba'i rtsa ba'i chos thams cad sdud par 'gyur ro/ /de la 'di skad ces bya ste/ dgon par gnas shing tshul 'chos rnam par spong / /rgyal gsungs bsdu ba sems can rnams 
la byed/ /dam chos yongs su btsal ba brtsam byas nas/ /lus dang srog kyang yongs su gtong bar byed/ /dge ba'i rtsa ba shin tu mi nyung ba/ /yang dag bsgrub phyir rtag tu ngoms mi myong / /dge ba'i chos rnams yang dag bsdu ba'i phyir/ /chos bzhi 'di dag bde bar 
gshegs pas gsungs/ /'od srung bzhi po 'di dag ni byang chub sems dpa'i bsod nams kyi tshogs dpag tu med pa ste/ bzhi gang zhe na/ 'di lta ste/ zang zing med pa'i sems kyis chos sbyin pa dang / tshul khrims 'chal pa rnams la cher snying rje ba dang / sems can 
thams cad la byang chub kyi sems ston pa dang / nyam chung ba rnams la bzod pa sten pa ste/ 'od srung bzhi po de dag ni byang chub sems dpa'i bsod nams kyi tshogs dpag tu med pa'o/ /de la 'di skad ces bya ste/ dag cing zang zing med pa'i sems kyis su/ /chos kyi 
sbyin byed rgyal bas rab tu bsngags/ /tshul khrims mi ldan pa la snying rje che/ /gzhan dag byang chub phyir ni sems skyed 'jug /nyam chung rnams la bzod pas dang du len/ /'di ni dge chos sdud par gsungs pa ste/ /'di dag bsten na rgyal bar 'gyur bas na/ /byang 
chub sems dpas de dag rtag tu bsten/ /'od srung chos bzhi po 'di dag ni byang chub sems dpa'i ma rig pa'i bag chags kyi sa'i nyon mongs pa 'joms par 'gyur ba ste/ bzhi gang zhe na/ 'di lta ste/ tshul khrims kyi sdom pa yang dag par 'dzin pa dang / dam pa'i chos yongs 
su 'dzin pa dang / sgron ma sbyin pa dang / tha na 'dris pa rnams la yang sbyin pa ste/ 'od srung chos bzhi po 'di dag ni byang chub sems dpa'i ma rig pa'i bag chags kyi sa'i nyon mongs pa 'joms par byed pa'o/ /de la 'di skad ces bya ste/ tshul khrims sdom pa yang dag 'dzin byed 
</page>

 <page>
<ph>251</ph><p>044-126a</p>
dang / /dam chos 'dzin dang sgron ma sbyin pa dang / /de bzhin tha na 'dris la sbyin byed cing / /mkhas pa ma rig sa las rnam par 'byed/ /'od srung chos bzhi po 'di dag ni byang chub sems dpa'i sgrib pa med pa'i ye shes thob par 'gyur ba ste/ bzhi 
gang zhe na/ 'di lta ste/ dam pa'i chos sbyin pa dang / dam pa'i chos yongs su 'dzin pa dang / phrag dog med pa dang / gzhan dag la mi brnyas pa ste/ 'od srung chos bzhi po de dag ni byang chub sems dpa' sgrib pa med pa'i ye shes thob par 'gyur ba'o/ /de la 'di 
skad ces bya ste/ gang dag byang chub la ni sgrib byed pa/ /sdig pa bzhi pa bcu po rnam spangs nas/ /mkhas pas de bzhin bcu gnyis gzhan bsten na/ /'chi med reg nas byang chub thob par 'gyur/ /sems can dam pa gang dag chos tshul 'di/ /'dzin tam klog gam 
rab tu sten byed pa/ /de dag bsod nams mtha' yas rgyal bas gsungs/ /de yi tshad ni rgyal ba rnam brjod do/ /gang gis zhing ni gang gA'i bye ma snyed/ /rin chen bkang ste rgyal la phul ba bas/ /gang gis 'di la tshig bzhi'i tshigs bcad klog /bsod nams 'di yi grangs 
su'ang mi phod do/ /'od srung byang chub sems dpa' ni ming tsam gyis byang chub sems dpa' zhes mi bya'i 'od srung byang chub sems dpa' chos spyod pa dang / snyoms par spyod pa dang / dge ba spyod pa dang / chos la gnas pa dang ldan pa la byang chub sems dpa' zhes bya'o/ /
'od srung gzhan yang byang chub sems dpa' chos sum cu rtsa gnyis dang ldan na byang chub sems dpa' zhes bya ste/ sum cu rtsa gnyis gang zhe na/ 'di lta ste/ sems can thams cad la phan pa dang / bde bar bya ba'i lhag pa'i bsam pa dang / thams cad mkhyen pa'i ye 
shes la 'dzud pa dang / bdag ci re zhes yongs su 'jal zhing gzhan gyi shes pa la mi smod pa dang / nga rgyal med pa dang / lhag pa'i bsam pa brtan pa dang / bcos ma ma yin pa'i byams pa dang / mdza' ba dang mi mdza' ba la sems snyoms pa dang / mya ngan 
</page>

 <page>
<ph>252</ph><p>044-126b</p>
las 'das pa'i mtha'i bar du gtan du mdza' ba dang / tshig ran cing 'dzum pa'i bzhin gyis gsong por smra ba dang / khur blangs pa rnams la sgyid lug pa med pa dang / sems can thams cad la snying rje chen po yongs su ma bcad pa dang / yid yongs su mi skyo ba dang / 
dam pa'i chos yongs su tshol ba'i phyir thos pa dang / don gyis ngoms mi myong ba dang / bdag gi 'khrul pa rnams la skyon du lta zhing gzhan gyi 'khrul pa rnams la mi gshe bar bsgo ba dang / spyod lam thams cad du byang chub kyi sems yongs su sbyong ba dang / rnam par smin pa 
la mi re ba'i gtong ba dang / srid pa'i 'gro bar skye ba thams cad la mi gnas pa'i tshul khrims dang / sems can thams cad la zhe 'gras pa med pa'i bzod pa dang / dge ba'i rtsa ba thams cad yang dag par sgrub pa'i brtson 'grus dang / gzugs med pa'i khams rnam par 
gsal ba'i bsam gtan dang / thabs mkhas pas bsdu ba'i dngos po bzhi dang rab tu ldan pa'i thabs kyis zin pa'i shes rab dang / tshul khrims dang ldan pa dang tshul khrims 'chal pa rnams la gnyis su med pa'i byams pa dang / gus par byas te chos nyan pa dang / gus 
par byas te dgon pa la gnas par mngon par dga' ba dang / 'jig rten gyi sna tshogs rnams la mi dga' zhing 'jig rten las 'das pa'i chos rnams la mngon par dga' ba dang / theg pa dman pa la mi 'dod cing theg pa chen po la phan yon du lta ba dang / sdig pa'i grogs 
po yongs su spong zhing dge ba'i bshes gnyen la sten pa dang / tshangs pa'i gnas bzhi sgrub pa dang / mngon par shes pa lngas rnam par rtsen pa dang / ye shes la rton pa dang / sgrub pa dang log par sgrub pa la gnas pa'i sems can rnams mi gtong ba dang / gcig tu 
chad par smra ba dang / bden pa gces su byed pa dang / byang chub kyi sems sngon du 'gro ba ste/ 'od srung byang chub sems dpa' chos sum cu rtsa gnyis po de dag dang ldan na byang chub sems dpa' zhes bya'o/ /de la 'di skad ces bya ste/ sems can kun la phan dang bde bya 
</page>

 <page>
<ph>253</ph><p>044-127a</p>
ba'i/ /lhag pa'i bsam la mos par byed pa yin/ /kun mkhyen ye shes la ni sems grol zhing / /ri 'am mi ri snyam du bdag la dpog /smod pa med cing lhag pa'i nga rgyal med/ /bsam pa brtan zhing bcos pa med par byams/ /mdza' 
dang mi mdza' rnams la sems kyang snyoms/ /mya ngan 'das pa'i mtha' la thug bar du/ /sems can rnams la gtan du rab tu mdza'/ /'dzum pa'i bzhin gyis 'jam por smra bar byed/ /khur blangs pa la sgyid lug zhum pa med/ /sems can dag la snying rje yongs 
ma bcad/ /dam chos yongs su tshol la skyo ba med/ /thos pas mi ngoms bdag gi 'khrul skyon lta/ /gzhan la gshe bas gdung bar byed pa med/ /spyod lam rnams su sems ni rab tu sbyong / /gtong ba rnam par smin la re ba med/ /tshul khrims srid pa'i 'gro 
bar gnas ma yin/ /sems can rnams la bzod cing khong khro med/ /dge ba yang dag sgrub pa'i brtson 'grus dang / /gzugs med khams spangs pa yi bsam gtan dang / /thabs kyis yang dag zin pa'i shes rab dang / /bsdu ba rnam bzhis yang dag zin thabs 
dang / /khrims ldan khrims med gnyis med byams pa dang / /gus par byas te dus su chos nyan dang / /gus par byas te dgon zhi gnas pa dang / /'jig rten sna tshogs dga' bar mi byed dang / /theg pa dman la dga' bar mi byed cing / /theg pa che la 'dod pa skyed 
pa dang / /sdig pa'i grogs po rnam par spong byed cing / /dge ba'i bshes gnyen rtag tu sten pa dang / /tshangs pa'i gnas pa bzhi la sgom pa dang / /mngon shes rnam lngas rtag tu rtsen pa dang / /ye shes rjes su rtag tu 'brang ba dang / /sgrub dang ldan pa gtong bar 
mi byed dang / /sgrub dang mi ldan gzhan yang mi gtong dang / /gcig tu chad par rtag tu smra ba dang / /bden la rtag tu gus dang bcas pa dang / /byang chub sems ni sngon du btang nas su/ /rgyal bas bsngags pa'i chos ni sgom par byed/ /bde gshegs gsungs 
</page>

 <page>
<ph>254</ph><p>044-127b</p>
pa'i sum cu rtsa gnyis chos/ /'di dag bde gshegs sras kyis bsten par bya/ /byang chub sems dpa' gang yin de dag ni/ /chos 'di ldan zhes bde bar gshegs pas gsungs/ /'od srung dpe nye bar 'god pa bstan pa gang dag gis byang chub sems dpa'i yon tan rab 
tu shes par byed pa'i dpe nye bar dgod pa khyod la bstan par bya'o/ /'od srung 'di lta ste/ dper na sa chen po 'di ni sems can thams cad kyi 'tsho ba ste/ 'gyur ba med cing lan du phan 'dogs pa la re ba med do/ /'od srung de bzhin du byang chub sems dpa' sems dang po 
bskyed pa yang byang chub kyi snying po la thug gi bar du sems can thams cad kyi 'tsho ba yin te/ 'gyur ba med cing lan du phan 'dogs par re ba med do/ /de la 'di skad ces bya ste/ dper na sa 'di skye bo kun gyi 'tsho/ /lan la mi re 'gyur ba med pa bzhin/ /byang chub sems 
dpa' thog mar sems gnas pa/ /rgyal mchog bla na med pa'i sangs rgyas su/ /ma gyur bar du skye bo kun gyi 'tsho/ /lan la re ba med cing 'gyur ba med/ /bu dang dgra la yid kyis mtshungs par sems/ /byang chub mchog rab rtag par yongs su tshol/ /'od srung 
'di lta ste dper na chu'i khams ni rtsa dang / shing gel pa dang / sman dang / nags tshal thams cad skyed par byed do/ /'od srung de bzhin du byang chub sems dpa' bsam pa dag pa sems can thams cad la byams pas khyab par byas te gnas pa yang sems can thams cad 
la dkar po'i chos thams cad skyed do/ /de la 'di skad ces bya ste/ dper na chu ni rtswa dang gel pa dang / /nags tshal sman dang 'bru yi rnam pa skyed/ /de bzhin byang chub sems dpa' bsam dag pa/ /sems can mtha' yas byams pas khyab par byed/ /sna tshogs chos 
la khyab byas rim gyis su/ /dkar po'i chos kyis rnam par rgyas 'gyur zhing / /dpung bcas sde dang bcas pa'i bdud bcom nas/ /rim gyis rgyal ba'i byang chub thob par 'gyur/ /'od srung 'di lta ste/ dper na me'i khams ni lo tog thams cad yongs su smin par byed 
</page>

 <page>
<ph>255</ph><p>044-128a</p>
do/ /'od srung de bzhin du byang chub sems dpa'i shes rab kyang sems can thams cad kyi dkar po'i chos thams cad yongs su smin par byed do/ /de la 'di skad ces bya ste/ dper na me ni rtswa dang sman rnams dang / /lo tog thams cad yongs su smin 
par byed/ /de bzhin bde gshegs sras kyi shes rab kyang / /skye bo rnams kyi dge ba'i chos smin byed/ /'od srung 'di lta ste/ dper na rlung gi khams ni sangs rgyas kyi zhing thams cad rnam par sgrub bo/ /'od srung de bzhin du byang chub sems dpa'i thabs mkhas pa yang 
sems can thams cad la sangs rgyas kyi chos thams cad rnam par sgrub bo/ /de la 'di skad ces bya ste/ dper na rlung ni sangs rgyas dgongs pa bzhin/ /rnam pa sna tshogs zhing rnams rnam par sgrub/ /de bzhin rgyal sras rnams kyi thabs mkhas kyang / /bde gshegs 
gsungs pa'i chos mchog rnam par sgrub/ /'od srung 'di lta ste dper na bdud sdig can gyi dpung gi tshogs yan lag bzhi pa ni 'dod pa na spyod pa'i lha thams cad kyi zil gyis gnon pa 'am/ yongs su zad par bya bar mi nus so/ /'od srung de bzhin du byang chub sems dpa' 
bsam pa dag pa yang bdud thams cad kyi zil gyis gnon pa 'am/ yongs su zad par bya bar mi nus so/ /'od srung 'di lta ste/ dper na zla ba yar gyi ngo la zla ba'i dkyil 'khor skye zhing gang bar 'gyur ro/ /'od srung de bzhin du byang chub sems dpa' bsam pa dag pa yang 
dkar po'i chos thams cad kyis rdzogs shing rgyas par 'gyur ro/ /de la 'di skad ces bya ste/ dper na zla ba'i dkyil 'khor yar ngo la/ /skye zhing yongs su gang 'gyur 'bri mi 'gyur/ /de bzhin bsam dag byang chub sems dpa' yang / /dkar po'i chos kyis rtag tu rgyas 
par 'gyur/ /'od srung 'di lta ste/ dper na nyi ma'i dkyil 'khor las las lan cig byung ba'i 'od zer rnams kyis sems can thams cad la snang bar byed do/ /'od srung de bzhin du byang chub sems dpa' rnams kyis lan cig byung ba'i shes rab kyi 'od zer rnams kyis kyang sems can 
</page>

 <page>
<ph>256</ph><p>044-128b</p>
thams cad la shes pa'i snang ba byed do/ /de la 'di skad ces bya ste/ dper na nyi las lan cig byung ba yi/ /'od zer rnams kyis sems can snang bar byed/ /de bzhin rgyal sras ye shes 'od zer gyis/ /sems can rnams la shes rab snang bar byed/ /'od srung 'di 
lta ste/ dper na ri dgas kyi rgyal po seng ge ni ga las gar 'gro ba thams cad du mi 'jigs mi skrag pa nyid du 'gro'o/ /'od srung de bzhin du byang chub sems dpa' thos pa dang / tshul khrims dang / bslab pa dang / sbyangs pa'i yon tan dang / yo byad bsnyungs pa dang / ting 
nge 'dzin dang / ye shes la gnas pa yang ga las gar 'gro ba thams cad du mi 'jigs mi skrag pa nyid du 'gro'o/ /de la 'di skad ces bya ste/ ri dgas rgyal po seng ge ral pa can/ /'jigs pa med par gang du 'dod par 'gro/ /de bzhin byang chub sems dpa' tshul 
khrims dang / /thos dang ye shes gnas pa dga' mgur 'gro/ /'od srung 'di lta ste dper na bal glang glang po che shin du dul ba ni khal thams cad khyer bas yongs su skyo ba med do/ /'od srung de bzhin du byang chub sems dpa' sems shin du dul ba yang sems can thams cad kyi 
don gyi phyir phung po lnga'i khur khyer bas yongs su skyo ba med do/ /de la 'di skad ces bya ste/ dper na rab dul stobs ldan glang po che/ /khal rnams khyer yang yongs su skyo ba med/ /de bzhin byang chub sems dpa' sems rab dul/ /sems can khur gyis skyo bar 'gyur ba med/ /
'od srung 'di lta ste/ dper na pad ma ni chu las skyes kyang chus mi gos so/ /'od srung de bzhin du byang chub sems dpa' 'jig rten du skyes kyang 'jig rten gyi chos rnams kyis mi gos so/ /de la 'di skad ces bya ste/ dper na pad ma chu las skyes gyur kyang / /chu 'am rdzab kyis 
de la gos pa med/ /de bzhin byang chub sems dpa' 'jig rten skyes/ /'jig rten chos kyis nam yang gos pa med/ 'od srung 'di lta ste dper na shing ljon pa yal ga bcad pa ni rtsa ba ma snad na slar yang sa las skye'o/ /'od srung de bzhin du byang chub sems dpa' thabs la mkhas 
</page>

 <page>
<ph>257</ph><p>044-129a</p>
pa nyon mongs pa'i yal ga bcad pa yang snying rje chen po dge ba'i rtsa ba la kun tu sbyor ba ma nyams na slar yang khams gsum du skye'o/ /de la 'di skad ces bya ste/ dper na shing ljon yal ga bcad pa ni/ /rtsa ba brtan pa ma snad slar yang skye/ /de bzhin rtsa ba kun 
sbyor ma spangs na/ /thabs kyis bsal kyang slar yang skye bar 'gyur/ /'od srung 'di lta ste dper na phyogs dang phyogs mtshams tha dad pa nas klung chen po'i chu'i phung po rgya mtsho chen por bab pa ni 'di lta ste/ lan tshwa'i ror ro gcig par 'gyur ro/ /'od srung de bzhin du byang chub sems 
dpa'i dge ba'i rtsa ba sgo tha dad pa nas bsags pa byang chub tu yongs su bsngos pa thams cad kyang 'di lta ste/ thams cad mkhyen pa nyid kyi ror ro gcig par 'gyur ro/ /de la 'di skad ces bya ste/ dper na tha dad phyogs kyi chu klung rnams/ /rgya mtsho cher bab ro gcig 'gyur ba bzhin/ /
tha dad sgo nas dge ba bsags byas pa/ /byang chub bsngos pa rnams kyang ro gcig 'gyur/ /'od srung 'di lta ste dper na rgyal chen bzhi'i ris dang / sum cu rtsa gsum pa'i lha rnams ni ri rab la gnas so/ /'od srung de bzhin du byang chub sems dpa' thams cad mkhyen pa 
nyid kyang byang chub kyi sems kyi dge ba'i rtsa ba la gnas so/ /de la 'di skad ces bya ste/ dper na rgyal chen bzhi'i ris rnams dang / /sum cu rtsa gsum lha tshogs ri rab gnas/ /de bzhin byang chub sems dpa' dger gnas te/ /thams cad mkhyen nyid thob nas 
chos kyang ston/ /'od srung 'di lta ste/ dper na blon pos yongs su zin pa'i rgyal po rnams ni rgyal po'i bya ba thams cad byed do/ /'od srung de bzhin du byang chub sems dpa' thabs mkhas pas yongs su zin pa'i shes rab kyang sangs rgyas kyi mdzad pa thams cad byed do/ /de la 
'di skad ces bya ste/ dper na blon por ldan pa'i rgyal po rnams/ /bya ba thams cad rtag tu byed pa ltar/ /thabs ldan byang chub sems dpa'i shes rab kyang / /sangs rgyas don rnams rtag tu byed pa yin/ /'od srung 'di lta ste dper na sprin med cing nam thang pa'i nam mkha' la ni 
</page>

 <page>
<ph>258</ph><p>044-129b</p>
char 'bab pa'i rgyu med do/ /'od srung de bzhin du byang chub sems dpa' thos pa nyung ba la yang dam pa'i chos kyi char 'bab pa'i rgyu med do/ /de la 'di skad ces bya ste/ dper na sprin med nam thang nam mkha' la/ /char 'bab rgyu ni nams kyang mi dmigs so/ /de bzhin 
byang chub sems dpa' thos nyung la/ /chos ston nam yang dmigs par mi 'gyur ro/ /'od srung 'di lta ste dper na sprin chen po las byung ba'i char gyi rgyun ni lo tog thams cad la mngon par 'bab bo/ /'od srung de bzhin du byang chub sems dpa'i snying rje chen po dang mang du thos pa'i 
chos kyi sprin las byung ba'i dam pa'i chos kyi char yang sems can thams cad la mngon par 'bab bo/ /de la 'di skad ces bya ste/ dper na sprin chen glog dang bcas pa las/ /char pa 'bab pas lo tog ngoms par byed/ /de bzhin byang chub sems dpa' dam chos kyi/ /sprin byung chos 
rgyun sems can tshim par byed/ /'od srung 'di lta ste dper na 'khor los sgyur ba'i rgyal po gang du byung ba der rin po che sna bdun yang 'byung ngo / /'od srung de bzhin du byang chub sems dpa' gang du byung ba der byang chub kyi phyogs kyi chos sum cu rtsa bdun po dag kyang 'byung ngo / /de la 'di 
skad ces bya ste/ 'khor los sgyur ba'i rgyal po gar byung ba/ /der ni de yi rin chen sna bdun 'byung / /byang chub sems dpa' gang du byung gyur pa/ /der de'i byang chub yan lag bdun po 'byung / /'od srung 'di lta ste dper na gang na nor bu rin po che baidUr+ya 'byung ba'i sgo yod pa 
de na kAr Sha pA Na brgya stong mang po 'byung pa'i sgo yod do/ /'od srung de bzhin du gang na byang chub sems dpa' 'byung ba'i sgo yod pa de na nyan thos dang / rang sangs rgyas 'bum phrag mang po 'byung ba'i sgo yod do/ /de la 'di skad ces bya ste/ dper na gang du nor bu rin chen 'byung / /der 
ni kAr Sha pA Na mang 'byung ltar/ /gang du rdzogs pa'i byang chub sems 'byung ba/ /der ni nyan thos mang po 'byung bar 'gyur/ /'od srung 'di lta ste/ dper na sum cu rtsa gsum pa'i lha 'dres pa'i tshal du zhugs pa rnams kyi longs spyod dang yongs su spyad pa rnams ni mtshungs par 
</page>

 <page>
<ph>259</ph><p>044-130a</p>
gnas so/ /'od srung de bzhin du byang chub sems dpa' bsam pa dag pa'i sbyor ba yang sems can thams cad kyi bya ba thams cad la mtshungs par 'gyur ro/ /de la 'di skad ces bya ste/ dper na 'dres pa'i tshal gnas lha rnams kyi/ /longs spyod rnams 
ni mtshungs par gnas pa yin/ /de bzhin bsam dag byang chub sems dpa' yang / /sems can rnams la rtag tu legs par sbyor/ /'od srung 'di lta ste dper na sngags dang sman gyis yongs su zin pa'i dug gis ni 'chi bar byed mi nus so/ /'od srung de bzhin du ye shes 
dang thabs mkhas pas yongs su zin pa'i byang chub sems dpa' ni nyon mongs pa'i dug gis kyang log par ltung bar byed mi nus so/ /de la 'di skad ces bya ste/ dper na sngags kyis yongs su zin pa'i dug /skye bo rnams la nyes pa byed mi nus/ /de bzhin byang chub sems 
dpa'i ye shes can/ /nyon mongs rnams kyis log ltung byed mi nus/ /'od srung 'di lta ste dper na grong khyer chen po rnams kyi lud gang yin pa de ni bu ram shing gi zhing dag dang / rgun gyi zhing dag la phan par gyur pa yin no/ /'od srung de bzhin du byang chub sems dpa'i nyon 
mongs pa'i lud gang yin pa de yang thams cad mkhyen pa nyid la phan par gyur pa yin no/ /de la 'di skad ces bya ste/ dper na grong khyer rnams kyi mi gtsang lud/ /de ni bu ram shing gi zhing la phan/ /de bzhin byang chub sems dpa'i nyon mongs lud/ /de ni rgyal 
ba'i chos la phan par byed/ /'od srung 'di lta ste/ dper na 'phang rtsal ma bslabs pa las mtshon thabs slob pa de bzhin du byang chub sems dpa' thos pa nyung ba las dam pa'i chos rab tu rnam par 'byed pa dang / dpyod pa dang / don 'dzin pa'i shes par blta'o/ /'od 
srung 'di lta ste/ dper na so ma btang ba'i snod rnams la ni rdza mkhan gyis me chen po btang dgos so/ /'od srung de bzhin du shes rab ma smin pa'i sems can rnams la yang byang chub sems dpas sangs rgyas kyi chos kyi me chen po btang dgos par blta'o/ /'od srung 
</page>

 <page>
<ph>260</ph><p>044-130b</p>
de lta bas na byang chub sems dpa' dkon mchog brtsegs pa chen po'i chos kyi rnam grangs 'di la slob par 'dod pas tshul bzhin du chos la rab tu sbyar bar bya'o/ /'od srung de la byang chub sems dpa'i tshul bzhin du chos la rab tu sbyor ba gang zhe na/ 'di lta ste dbu ma'i 
lam chos rnams la yang dag par so sor rtog pa'o/ /'od srung dbu ma'i lam chos rnams la yang dag par so sor rtog pa gang zhe na/ 'od srung gang la bdag med par so sor rtog pa dang / sems can med pa dang / srog med pa dang / gso ba med pa dang / skyes 
bu med pa dang / gang zag med pa dang / shed las skyes med pa dang / shed bu med par so sor rtog pa ste/ 'od srung 'di ni dbu ma'i lam chos rnams la yang dag par so sor rtog pa zhes bya'o/ /'od srung gzhan yang dbu ma'i lam chos rnams la yang dag par so sor 
rtog pa ni gang gzugs la rtag par yang so sor mi rtog /mi rtag par yang so sor mi rtog pa dang / 'od srung de bzhin du tshor ba dang / 'du shes dang / 'du byed dang / rnam par shes pa la gang rtag par yang so sor mi rtog /mi rtag par yang so sor mi rtog pa ste/ 
'od srung 'di ni dbu ma'i lam chos rnams la yang dag par so sor rtog pa zhes bya'o/ /'od srung gzhan yang dbu ma'i lam chos rnams la yang dag par so sor rtog pa ni gang sa'i khams la rtag par yang so sor mi rtog /mi rtag par yang so sor mi rtog pa dang / de bzhin 
du chu'i khams dang / me'i khams dang / rlung gi khams dang / nam mkha'i khams dang / rnam par shes pa'i khams la rtag par yang so sor mi rtog /mi rtag par yang so sor mi rtog pa ste/ 'od srung 'di ni dbu ma'i lam chos rnams la yang dag par so sor rtog 
pa zhes bya'o/ /'od srung gzhan yang dbu ma'i lam chos rnams la yang dag par so sor rtogs pa ni gang mig gi skye mched la rtag par yang so sor mi rtog /mi rtag par yang so sor mi rtog pa dang / de bzhin du rna ba dang / sna dang / lce dang / lus dang / yid kyi skye mched 
</page>

 <page>
<ph>261</ph><p>044-131a</p>
rnams la rtag par yang so sor mi rtog /mi rtag par yang so sor mi rtog pa ste/ 'od srung 'di ni dbu ma'i lam chos rnams la yang dag par so sor rtog pa zhes bya'o/ /'od srung rtag ces bya ba 'di ni mtha' gcig go /mi rtag ces bya ba 'di ni mtha' gnyis so/ /
mtha' de gnyis kyi dbus gang yin pa de ni dpyad du med pa/ bstan du med pa/ rten ma yin pa/ snang ba med pa/ rnam par rig pa med pa/ gnas med pa ste/ 'od srung 'di ni dbu ma'i lam chos rnams la yang dag par so sor rtog pa zhes bya'o/ /'od srung bdag ces 
bya ba de ni mtha' gcig go /bdag med ces bya ba de ni mtha' gnyis so/ /mtha' de gnyis kyi dbus gang yin pa de ni dpyad du med pa/ bstan du med pa/ rten ma yin pa/ snang ba med pa/ rnam par rig pa med pa/ gnas med pa ste/ 'od srung 'di ni dbu ma'i lam chos rnams 
la yang dag par so sor rtog pa zhes bya'o/ /'od srung sems yang dag pa zhes bya ba 'di ni mtha' gcig go /sems yang dag pa ma yin pa zhes bya ba de ni mtha' gnyis so/ /'od srung gang na sems med pa dang / sems pa med pa dang / yid med pa dang / rnam par 
shes pa med pa 'di ni 'od srung dbu ma'i lam chos rnams la yang dag par so sor rtog pa zhes bya'o/ /dge ba dang / mi dge ba rnams dang / 'jig rten pa dang / 'jig rten las 'das pa rnams dang / kha na ma tho ba dang bcas pa dang / kha na ma tho ba med pa rnams dang / 
zag pa dang bcas pa dang / zag pa med pa rnams dang / 'dus byas dang / 'dus ma byas kyi chos thams cad kyang de bzhin no/ /'od srung kun nas nyon mongs pa zhes bya ba de ni mtha' gcig go /rnam par byang ba zhes bya ba de ni mtha' gnyis so/ /mtha' de gnyis 
khas mi len cing mi rjod mi smra ba gang yin pa de ni 'od srung dbu ma'i lam chos rnams la yang dag par so sor rtog pa zhes bya'o/ /'od srung yod ces bya ba de ni mtha' gcig go /med ces bya ba de ni mtha' gnyis so/ /de gnyis kyi dbus gang yin pa de ni dpyad du med pa/ bstan 
</page>

 <page>
<ph>262</ph><p>044-131b</p>
du med pa/ rten ma yin pa/ snang ba med pa/ rnam par rig pa med pa/ gnas med pa ste/ 'od srung 'di ni dbu ma'i lam chos rnams la yang dag par so sor rtog pa zhes bya'o/ /'od srung 'khor ba zhes bya ba de ni mtha' gcig go /mya ngan las 'das pa zhes bya ba de ni 
mtha' gnyis so/ /de gnyis kyi dbus gang yin pa de ni dpyad du med pa/ bstan du med pa/ rten ma yin pa/ snang ba med pa/ rnam par rig pa med pa/ gnas med pa ste/ 'od srung 'di ni dbu ma'i lam chos rnams la yang dag par so sor rtog pa zhes bya'o/ /
'od srung gang yang ngas khyed rnams la ma rig pa'i rkyen gyis 'du byed rnams/ 'du byed kyi rkyen gyis rnam par shes pa/ rnam par shes pa'i rkyen gyis ming dang gzugs/ ming dang gzugs kyi rkyen gyis skye mched drug /skye mched drug gi rkyen gyis reg pa/ reg pa'i rkyen 
gyis tshor ba/ tshor ba'i rkyen gyis sred pa/ sred pa'i rkyen gyis len pa/ len pa'i rkyen gyis srid pa/ srid pa'i rkyen gyis skye ba/ skye ba'i rkyen gyis rga shi dang / mya ngan dang / smre sngags 'don pa dang / sdug bsngal ba dang / yid mi bde ba dang / 'khrug pa rnams 
'byung ste/ de ltar sdug bsngal gyi phung po chen po 'ba' shig po 'di 'byung bar 'gyur ro/ /ma rig pa 'gags pas 'du byed 'gag /'du byed 'gags pas rnam par shes pa 'gag /rnam par shes pa 'gags pas ming dang gzugs 'gag /ming dang gzugs 'gags pas 
skye mched drug 'gag /skye mched drug 'gags pas reg pa 'gag /reg pa 'gags pas tshor ba 'gag tshor ba 'gags pas sred pa 'gag /sred pa 'gags pas len pa 'gag len pa 'gags pas srid pa 'gag /srid pa 'gags pas skye ba 'gag skye ba 
'gags pas rga shi dang / mya ngan dang / smre sngags 'don pa dang / sdug bsngal ba dang / yid mi bde ba dang / 'khrug pa rnams 'gag ste/ de ltar sdug bsngal gyi phung po chen po 'ba' shig po 'di 'gag par 'gyur ro/ /zhes bstan pa de la 'od srung rig pa dang ma rig pa de dag 
</page>

 <page>
<ph>263</ph><p>044-132a</p>
gnyis ma yin zhing rnam pa gnyis su dbyer med de/ 'od srung 'di la shes pa gang yin pa de ni dbu ma'i lam chos rnams la yang dag par so sor rtog pa zhes bya'o/ /de bzhin du 'du byed rnams dang / 'dus ma byas dang / rnam par shes pa dang / rnam par 
shes pa 'gag pa dang / ming dang / gzugs dang / ming dang gzugs 'gag pa dang / skye mched drug dang / skye mched drug 'gag pa dang / reg pa dang / reg pa 'gag pa dang / tshor ba dang / tshor ba 'gag pa dang / sred pa dang / sred pa 'gag pa dang / len 
pa dang / len pa 'gag pa dang / srid pa dang / srid pa 'gag pa dang / skye ba dang / skye ba 'gag pa dang / rga shi dang / rga shi 'gag pa de dag gnyis ma yin zhing rnam pa gnyis su dbyer med de/ 'od srung 'di la shes pa gang yin pa de ni dbu ma'i lam chos rnams la yang dag par 
so sor rtogs pa zhes bya'o/ /'od srung gzhan yang dbu ma'i lam chos rnams la yang dag par so sor rtog pa ni gang stong pa nyid kyis chos rnams stong par mi byed de/ chos rnams nyid stong pa dang / gang mtshan ma med pas chos rnams mtshan ma med par mi byed de chos rnams nyid mtshan 
ma med pa dang / gang smon pa med pas chos rnams smon pa med par mi byed de chos rnams nyid smon pa med pa dang / gang mngon par 'du byed pa med pas chos rnams mngon par 'du byed pa med par mi byed de/ chos rnams nyid mngon par 'du mi byed pa dang / gang ma skyes pas chos 
rnams ma skyes par mi byed de/ chos rnams nyid ma skyes pa dang / gang ma byung bas chos rnams ma byung bar mi byed de/ chos rnams nyid ma byung ba dang / gang ngo bo nyid med pas chos rnams ngo bo nyid med par mi byed de/ chos rnams nyid ngo bo nyid med par gang dag de ltar so 
sor rtog pa de ni 'od srung dbu ma'i lam chos rnams la yang dag par so sor rtog pa zhes bya'o/ /yang 'od srung gang zag rnam par gzhig pa'i phyir stong pa nyid ma yin gyi stong pa nyid stong pa'o/ /'od srung sngon gyi mtha' stong pa phyi ma'i mtha' stong pa/ da ltar byung ba stong pa ste/ stong 
</page>

 <page>
<ph>264</ph><p>044-132b</p>
pa nyid la rton par bya'i gang zag la ma yin no/ /'od srung gang zag stong pa nyid du dmigs pas stong pa nyid la rton pa de dag ni ngas gsung rab 'di las nyams rab tu nyams zhes bshad do/ /'od srung gang zag tu lta ba ri rab tsam la gnas pa sla'i/ mngon pa'i nga rgyal can 
stong pa nyid du lta ba ni de lta ma yin no/ /de ci'i phyir zhe na/ 'od srung lta bar gyur pa thams cad las 'byung ba ni stong pa nyid yin na/ 'od srung gang stong pa nyid kho nar lta ba de ni gsor mi rung ngo zhes ngas bshad do/ /'od srung 'di lta ste/ dper na mi nad pa zhig yod na sman 
pas da la sman btang nas sman des de'i nad thams cad bskyod de sman lto na 'dug pa de nyid mi 'byung na/ 'od srung 'di ji snyam du sems/ mi de nad de las thar bar 'gyur ram/ gsol pa/ bcom ldan 'das de ni mi 'gyur lags te/ gang sman des nad thams cad bskyod nas 
sman ltor mchis pa nyid ma byung na mi de'i bro nad shin tu tshabs che bar 'gyur lags so/ /bcom ldan 'das kyis bka' stsal pa/ 'od srung de bzhin du lta bar gyur pa thams cad las 'byung ba ni stong pa nyid yin na 'od srung gang stong pa nyid kho nar lta ba de ni gsor mi rung ngo zhes ngas bshad 
do/ /de la 'di skad ces bya ste/ dper na sman pas nad ni bsal ba'i phyir/ /mi zhig la ni bkru sman btang ba las/ /nad rnams bskyod nas 'khrus par ma gyur na/ /de yi gzhi las nad ni sos mi 'gyur/ /de bzhin lta ba thibs por gnas pa las/ /'byung ba'i mchog 
ni stong pa nyid yin na/ /gang zhig stong pa kho nar lta gyur pa/ /de ni gsor mi rung zhes rgyal bas gsungs/ /'od srung 'di lta ste dper na mi la la zhig nam mkhas 'jigs skrag nas brang rdung zhing ngu ste/ nam mkha' 'di sol/ nam mkha' 'di sol zhes de skad ces zer na 'od 
srung 'di ji snyam du sems/ nam mkha' de bsal bar nus sam/ gsol pa/ bcom ldan 'das de ni rngo mi thog lags so/ /bcom ldan 'das kyis bka' stsal pa/ 'od srung de bzhin du dge sbyong dang / bram ze gang dag stong pa nyid kyis skrag /rab tu skrag na de 
</page>

 <page>
<ph>265</ph><p>044-133a</p>
de dag ni sems 'khrugs pa chen por 'gyur ro/ /zhes ngas bshad do/ /de ci'i phyir zhe na/ 'od srung de dag ni stong pa nyid la spyod la de nyid kyis skrag pa'i phyir ro/ /de la 'di skad ces bya ste/ dper na nam mkhas 'jigs pas nyen pa'i 
mi/ /blun po nam mkha' 'di ni sol zhes zer/ /nam mkha' bsal bar nus pa ma yin yang / /rmongs pas byis pa dag ni de skad smra/ /de bzhin dge sbyong bram ze gang dag cig /stong pa nyid kyis skrag cing sems 'khrugs pa/ /byis pa de dag stong pa nyid 
spyod pa/ /stong pa nyid ni gang du 'ang gzhig mi nus/ /'od srung 'di lta ste dper na ri mo mkhan zhig gis bdag nyid kyi gnod sbyin gyi gzugs 'jigs 'jigs lta zhig bris nas de 'jigs skrag ste khas bub du 'gyel nas brgyal bar gyur pa de bzhin du 'od srung byis pa so so'i skye bo rnams kyang 
bdag nyid kyis byas pa'i gzugs dang / sgra dang / dri dang / ro dang / reg bya rnams kyis 'khor ba na 'khor yang chos de dag yang dag pa ji lta ba bzhin du rab tu mi shes so/ /de la 'di skad ces bya ste/ dper na ri mo mkhan zhig gis/ /gnod sbyin 'jigs pa'i 
gzugs byas nas/ /de yis 'jigs te khas bub tu/ /'gyel nas brgyal bar gyur pa ltar/ /byis pa so so'i skye bo kun/ /bdag nyid kyis ni byas pa yi/ /gzugs sgra la sogs rmongs gyur pas/ /'gro ba drug tu 'khyam par gyur/ /'od srung 'di lta 
ste/ dper na mi sgyu ma mkhan zhig gis sgyu ma sprul pa sprul nas sprul pa des sgyu ma mkhan de nyid zos pa de bzhin du 'od srung dge slong rnal 'byor spyod pa yang gang dang gang yid la byed pa de thams cad de la gsog tu snang ngo / /gsob dang / stong pa dang / snying po med pa nyid du snang ngo / /de 
la 'di skad ces bya ste/ dper na sgyu ma mkhan gyis mngon sprul pa/ /sgyu ma byas pa de yis de zos ltar/ /rnal 'byor pas ni yid la gang byed pa/ /de ni de la gsog dang gsob tu snang / /'od srung 'di lta ste/ dper na shing gnyis rlung gis drud pa/ de las me byung 
</page>

 <page>
<ph>266</ph><p>044-133b</p>
ste / byung nas shing de gnyis sreg pa de bzhin du 'od srung yang dag par so sor rtog pa yod na 'phags pa shes rab kyi dbang po skye ste/ de skyes pas yang dag par so sor rtog pa de nyid sreg par byed do/ /de la 'di skad ces bya ste/ dper na shing gnyis rlung gis drud pa 
las/ /me byung nas ni de nyid sreg par byed/ /de bzhin shes rab dbang po skyes nas kyang / /so sor rtog pa de nyid sreg par byed/ /'od srung 'di lta ste dper na/ mar me bus na mun pa mun gnag thams cad med par 'gyur yang mun pa mun gnag de gang nas kyang 'ong ba 'am 
'gro ba med de shar phyogs dang / lho dang / nub dang / byang phyogs su yang 'gro ba 'am 'ong ba med do/ /yang 'od srung mar me de 'di snyam du bdag gis mun pa mun gnag bsal lo snyam du mi sems mod kyi 'on kyang mar me la brten nas mun pa mun gnag med par 'gyur ro/ /
'od srung de la mar me gang yin pa dang / mun pa mun gnag gang yin pa de gnyi ga stong pa ste/ gzung du med cing byed pa med do/ /'od srung de bzhin du ye shes skyes na mi shes pa med par 'gyur yang mi shes pa de gang nas kyang 'ong ba 'am 'gro ba med de/ shar phyogs dang / 
lho dang / nub dang / byang phyogs su yang 'gro ba'am 'ong ba med do/ /yang 'od srung ye shes kyang 'di snyam du bdag gis mi shes pa bsal lo snyam du mi sems mod kyi 'on kyang ye shes la brten nas mi shes pa med par 'gyur ro/ /'od srung de la ye shes gang yin pa dang 
mi shes pa gang yin pa de gnyi ga stong pa ste gzung du med cing byed pa med do/ /de la 'di skad ces bya ste/ dper na sgron mas mun pa mun gnag kun/ /med par gyur kyang 'ong ba 'am 'gro ba med/ /de bzhin shes byung mi shes med 'gyur yang / /de ni gang nas 'ong ba 
'am 'gro ba med/ /sgron mas mun pa bsal snyam mi sems kyang / /snang ba byung nas mun pa med par 'gyur/ /stong pa gzung med nam mkha'i me tog 'dra/ /de bzhin ye shes mi shes gnyi ga stong / /'od srung 'di lta ste/ dper na khyim dang / khang pa dang / khang phran 
</page>

 <page>
<ph>267</ph><p>044-134a</p>
lo 'bum 'das par sus kyang lan 'ga' yang mar me ma bus pa der mi la la zhig gis mar me bus na 'od srung 'di ji snyam du sems/ mun pa mun gnag de 'di snyam du bdag ni lo 'bum du bsags pa yin te/ bdag 'di nas mi 'gro'o snyam du sems 
sam/ gsol pa bcom ldan 'das de ni mi sems lags te/ mar me bus na mun pa mun gnag la mi 'chi ba'i mthu ma mchis kyi gdon mi 'tshal bar ma mchis par 'gyur lags so/ /bcom ldan 'das kyis bka' stsal pa/ 'od srung de bzhin du las dang nyon mongs pa bskal 
pa 'bum du bsags pa yang tshul bzhin du yid la byed pa'i so sor rtog pa gcig gis med par 'gyur ro/ /'od srung mar me zhes bya ba de ni 'phags pa'i shes rab kyi dbang po'i tshig bla dgas so/ /'od srung mun pa mun gnag ces bya ba de ni 'phags pa ma yin pa'i las dang nyon 
mongs pa'i tshig bla dgas so/ /de la 'di skad ces bya ste/ dper na khyim du mi 'ga' la la yis/ /ring zhig lon nas mar me bus byas na/ /de la mun pa bdag gnas ring lon gyis/ /'di nas mi 'gro snyam du sems pa med/ /mar me phyung na mun pa mun gnag la/ /
med par mi 'gyur ba yi nus med de/ /mar me brten nas mun pa med par 'gyur/ /gnyi ga stong brlom sems ci yang med/ /de bzhin zag med 'phags pa'i ye shes brten/ /mi shes nyon mongs bsags pa med par 'gyur/ /ye shes dang ni nyon mongs rtag 
par yang / /de dag lan 'ga' tsam yang 'grogs pa med/ /ye shes mi shes med bya mi sems kyang / /ye shes brten nas mi shes med par 'gyur/ /gnyi ga gzung med nam mkha'i me tog bzhin/ /de bzhin ye shes mi shes gnyi ga stong / /'od srung 'di lta 
ste/ dper na nam mkha' la ni sa bon rnams mi skye'o/ /'od srung de bzhin du gang 'dus ma byas las byang chub sems dpa'i sangs rgyas kyi chos rnams skye ba ni ma byung mi 'byung ngo / /de la 'di skad ces bya ste/ dper na mkha' las sa bon skye ba ni/ /'das dang 
</page>

 <page>
<ph>268</ph><p>044-134b</p>
ma 'ongs pa dang da ltar med/ /de bzhin 'dus ma byas las sangs rgyas chos/ /skye ba gang du'ang ma byung 'byung mi 'gyur/ /'od srung 'di lta ste dper na lud kyis gang ba'i sa la ni sa bon thams cad skye'o/ /'od srung de bzhin du nyon mongs pa'i lud kyis gang ba'i 'jig 
rten gnas pa las byang chub sems dpa'i sangs rgyas kyi chos rnams skye'o/ /de la 'di skad ces bya ste/ dper na lud bcas rlan dang bcas pa la/ /sa bon skye yi dgon dung rnams la min/ /de bzhin nyon mongs log ldan skye bo la/ /rgyal sras rnams kyi rgyal ba'i 
chos rnams skye/ /'od srung 'di lta ste/ dper na 'brog dgon pa dgon dung rnams na ni pad ma mi skye'o/ /'od srung de bzhin du gang 'dus ma byas la byang chub sems dpa'i sangs rgyas kyi chos rnams skye ba ni ma byung mi 'byung ngo / /de la 'di skad ces bya ste/ dper na pad 
ma chu rdzing rnams na skye/ /dgon dung dag na nams kyang skye mi 'gyur/ /de bzhin 'dus ma byas la sangs rgyas chos/ /skye ba gang du'ang ma byung 'byung mi 'gyur/ /'od srung 'di lta ste/ dper na lud yod pa'i 'dam rdzab nas pad ma skye'o/ /'od srung de bzhin du nyon mongs 
pa'i lud yod pa'i 'dam rdzab log pa nyid du nges pa'i sems can rnams la byang chub sems dpa'i sangs rgyas kyi chos rnams skye'o/ /de la 'di skad ces bya ste/ dper na lud bcas 'dam rdzab chu las ni/ /pad ma skye yi thang las nam yang min/ /de bzhin nyon mongs log ldan 
skye bo la/ /rgyal sras rnams kyi rgyal ba'i chos rnams skye/ /'od srung 'di lta ste dper na rgya mtsho chen po bzhi mar sar gyis yongs su gang bar gyur pa de bzhin du byang chub sems dpa'i dge ba'i rtsa ba mngon par 'dus byas pa blta bar bya'o/ /de la 'di skad ces bya ste/ dper na 
rgya mtsho bzhi po mar sar gyis/ /yongs gang gtsang zhing kun nas yid du 'ong / /de bzhin byang chub sems dpa' bde gshegs sras/ /dge ba'i rlung gis rtag tu gang bar blta/ /'od srung 'di lta ste/ dper na mi la la zhig gis skra tshal pa brgyar gshags pa'i rtse mos 
</page>

 <page>
<ph>269</ph><p>044-135a</p>
rgya mtsho chen po bzhi las/ chu thigs pa gcig blangs pa de bzhin du 'od srung nyan thos kyi dge ba'i rtsa ba mngon par 'dus byas pa blta bar bya'o/ /de la 'di skad ces bya ste/ dper na chu yi phung po de las ni/ /skra tshal brgya yi rtse mos thigs blangs 
pa/ /de bzhin nyan thos rnams kyis dge byas pa'i/ /dge ba dag dang ldan par blta bar bya/ /'od srung 'di lta ste/ dper na yungs 'bru srin bus zos pa'i nang gi nam mkha' bzhin du nyan thos kyi 'dus ma byas shes pa blta bar bya'o/ /de la 'di skad ces bya ste/ dper 
na yungs 'bru srin bus zos pa yi/ /nang gi nam mkha' de ni chung ba yin/ /nyan thos 'dus ma byas pa shes pa yang / /de bzhin chung zhing shin tu chung bar blta/ 'od srung 'di lta ste/ dper na phyogs bcu'i nam mkha'i khams bzhin du byang chub sems dpa'i 'dus 
ma byas shes pa blta bar bya'o/ /de la 'di skad ces bya ste/ dper na phyogs bcu'i 'jig rten thams cad na/ /nam mkha'i khams ni sgrib pa med par 'dug /byang chub sems dpa'i 'dus ma byas shes pa/ /'gro ba kun gyi mchog kyang de ltar blta'o/ /'od srung 'di 
lta ste dper na rgyal po rgyal rigs spyi bo nas dbang bskur ba'i btsun mo dam pa skyes pa/ dbul po dang nyal nas phyis de la bu byung bar gyur na/ 'od srung 'di ji snyam du sems/ de rgyal po'i bu zhes bya'am/ gsol pa/ bcom ldan 'das de ni mi 'gyur lags so/ /bcom ldan 
'das kyis bka' stsal pa/ 'od srung de bzhin du nga'i nyan thos rnams chos kyi dbyings las skyes mod kyi/ de dag de bzhin gshegs pa'i sras dbang bskur ba'i 'os zhes mi bya'o/ /de la 'di skad ces bya ste/ dper na rgyal po'i btsun mo yid 'ong ba/ /skyes pa dbul po dang 
ni nyal gyur te/ /de phyir de la bu byung gang yin pa/ /de ni rgyal po'i bu min dbang bskur min/ /de bzhin nyan thos 'dod chags bral gyur pa/ /de dag nga bu dbang bskur 'os ma yin/ /de ltar de dag bdag la phan phyir brtson/ /bdag gzhan gnyi ga'i don byed 
</page>

 <page>
<ph>270</ph><p>044-135b</p>
sangs rgyas sras/ /'od srung 'di lta ste dper na rgyal po rgyal rigs spyi bo nas dbang bskur ba bran mo ngan pa dang nyal ba de las de'i bu byung na/ 'od srung de bran mo ngan pa las byung du zin kyang de la rgyal po'i sras zhes bya'o/ /'od srung de bzhin du byang chub sems dpa' sems 
dang po bskyed pa 'khor ba na 'khor zhing sems can rnams 'dul ba'i mthu ma thob tu zin kyang de ni de bzhin gshegs pa'i sras zhes bya'o/ /de la 'di skad ces bya ste/ dper na 'khor los sgyur ba bran mo dang / /nyal bar gyur pa de las bu byung ba/ /bran mo las ni byung bar 
gyur kyang de/ /rgyal po'i sras zhes 'jig rten zer ba ltar/ /byang chub sems dpa' dang po sems bskyed pa/ /srid pa gsum na 'khor zhing mthu chung ste/ /sbyin dang thabs kyis sems can mi 'dul yang / /sems can dag pa rgyal ba'i sras zhes bya/ /
bam po gnyis pa ste tha ma/ 'od srung 'di lta ste/ dper na 'khor los sgyur ba'i rgyal po la bu gzhon nu stobs che zhing mgyogs pa'i shugs dang ldan pa mthu rnyed pa stong yod par gyur la/ de dag gang yang 'khor los sgyur ba'i mtshan dang mi ldan na 
de dag la 'khor los sgyur ba'i rgyal po'i sras su 'du shes mi skyed pa de bzhin du/ 'od srung de bzhin gshegs pa'i zhabs 'bring ba nyan thos bye ba brgya stong de dag gang yang byang chub sems dpar ma gyur na de dag la de bzhin gshegs pa'i sras su 'du shes mi skyed do/ /de la 
'di skad ces bya ste/ dper na mi dbang rgyal po'i sras stong po/ /'ga' yang bu yi mtshan dang mi ldan na/ /de phyir de dag gces byed mi nus pas/ /de la mi mchog bu yi 'du shes med/ /de bzhin sangs rgyas zhabs 'bring bye ba mang / /'ga' yang byang chub 
sems dpa' ma yin na/ /de na byang chub sems dpa' 'ga' med phyir/ /de la bde gshegs sras su dgongs mi mdzad/ /'od srung 'di lta ste/ dper na 'khor los sgyur ba'i rgyal po'i btsun mo dam pa'i mngal du gzhon nu 'khor los sgyur ba'i mtshan dang ldan pa chags 
</page>

 <page>
<ph>271</ph><p>044-136a</p>
nas zhag bdun lon te 'byung ba chen po mer mer por 'dug kyang shin tu stobs dang ldan pas de la lha rnams re ba skyed kyi/ gzhon nu stobs che la mgyogs pa'i shugs dang ldan zhing mthu rnyed pa de dag la ni ma yin no/ /de ci'i phyir zhe na/ de ni 'khor los sgyur ba'i 
rigs mi 'chad par gnas pa'i phyir ro/ /'od srung de bzhin du byang chub sems dpa' sems dang po bskyed pa dbang po yongs su ma smin pa/ nyon mongs pa'i 'byung ba chen po mer mer por gyur pa 'khor ba na 'khor zhing sangs rgyas kyi chos rnams yang dag par sgrub pa yang 
shin tu stobs dang ldan pas de la sngon sangs rgyas mthong ba'i lha rnams re ba skyed kyi/ dgra bcom pa rnam par thar pa brgyad la bsam gtan pa de dag la ni ma yin no/ /de ci'i phyir zhe na/ de sangs rgyas kyi gdung mi 'chad par gnas pa'i phyir ro/ /de la 'di skad ces bya 
ste/ dper na 'khor los sgyur ba'i btsun mo mchog /de mngal bsod nams mtshan ldan sems can chags/ /stobs dang ldan pas lha rnams re ba skyed/ /gzhon nu mthu thob rnams la ma yin ltar/ /byang chub sems dpa' rtse gcig sems gnas shing / /
'khor bar gnas te byang chub tshol byed pa/ /de la lha dang klu rnams re ba skyed/ /rnam thar brgyad pos bsam gtan byed la min/ /'od srung 'di lta ste dper na nor bu rin po che baidUr+ya gcig gis mching bu'i nor bu'i phung po ri rab tsam zil gyis gnon to/ /'od srung de 
bzhin du byang chub sems dpa' sems dang po bskyed pas kyang nyan thos dang rang sangs rgyas thams cad zil gyis gnon to/ /de la 'di skad ces bya ste/ dper na 'od gsal rin chen baidUr+yas/ /mching bu'i nor bu mang po zil gyis gnon/ /byang chub sems dpa' thog 
mar sems bskyed pas/ /nyan thos stong yang de ltar zil gyis gnon/ /'od srung 'di lta ste/ dper na bya ka la ping ka'i phrug gu sgo nga'i sbubs na 'dug pa mig ma bye ba yang 'di lta ste/ zab cing snyan pa'i sgra skad kyis bya'i tshogs thams cad zil gyis gnon to/ /'od 
</page>

 <page>
<ph>272</ph><p>044-136b</p>
srung de bzhin du byang chub sems dpa' sems dang po bskyed pa ma rig pa'i sgo nga'i sbubs na 'dug pa las dang nyon mongs pa'i mun pa dang rab rib kyi ling tog gis mig khebs pa yang 'di lta ste/ dge ba'i rtsa ba yongs su bsngo ba'i sbyor ba'i sgra skad kyis nyan thos dang rang 
sangs rgyas thams cad zil gyis gnon to/ /'od srung 'di lta ste/ dper na 'khor los sgyur ba'i rgyal po'i btsun mo dam pa las gzhon nu 'khor los sgyur ba'i mtshan dang ldan pa btsas ma thag tu tshong dpon dang grong rdal gyi mi dang / yul gyi mi thams cad dang / rgyal phran thams 
cad phyag 'tshal bar 'gyur ro/ /'od srung de bzhin du byang chub sems dpa' sems dang po skyed pa la yang lha dang bcas pa'i 'jig rten phyag 'tshal lo/ /de la 'di skad ces bya ste/ dper na sa bdag chen po rgyal po la/ /mtshan gyis lus spras bu zhig yod gyur na/ /
gzhon nu de ni btsas par mthong ma thag /grong khyer mi dang rgyal phran thams cad 'dud/ /de bzhin byang chub sems ni bskyed ma thag /mtshan ldan rgyal ba'i sras po de la ni/ /lha dang bcas pa'i 'jig rten phyag 'tshal zhing / /dang ba'i sems kyi shin tu gces 
par 'dzin/ /'od srung 'di lta ste dper na ri'i rgyal po gangs ri la sman gang dag skyes pa de dag thams cad ni nga yir bya ba med/ ris su bcad pa med/ rnam par rtog pa med de/ nad gang la btang yang nad de rab tu zhi bar byed do/ /'od srung de bzhin du byang chub 
sems dpa' ye shes kyi sman gang yang dag par sgrub pa de thams cad rnam par mi rtog par sgrub cing / sems can thams cad la snyoms pa'i sems kyis gso bar rab tu sbyor ro/ /de la 'di skad ces bya ste/ dper na ri rgyal gangs kyi ri bo la/ /sman skyes de 
dag mi rtog ngar 'dzin med/ /gang la btang ba de kun zhi bar byed/ /kha cig nad dang rga ba 'ang sel bar byed/ /de bzhin rgyal ba'i sras po ye shes sman/ /yang dag sgrub pa 'ang rnam par rtog spangs nas/ /sems can phan phyir thams cad yang dag sgrub/ /
</page>

 <page>
<ph>273</ph><p>044-137a</p>
snyoms pa'i sems kyis sems can gso bar byed/ /'od srung 'di lta ste dper na zla ba tshes pa la phyag 'tshal ba ltar nya ba la ni ma yin no/ /'od srung de bzhin du gang dag nga la rab tu dad pa de dag gis byang chub sems dpa' rnams la phyag bya'i de bzhin 
gshegs pa rnams la ni de lta ma yin no/ /de ci'i phyir zhe na/ byang chub sems dpa' las ni de bzhin gshegs pa rnams 'byung ngo / /de bzhin gshegs pa las ni nyan thos dang rang sangs rgyas thams cad 'byung ngo / /de la 'di skad ces bya ste/ zla ba tshes la thams 
cad phyag 'tshal gyi/ /zla ba nya la de ltar phyag mi 'tshal/ /de bzhin gang dag nga dad de dag gis/ /rgyal sras byang chub sems dpa' phyag 'tshol cig /'od srung 'di lta ste/ dper na yi ge'i phyi mo rnams ni bstan bcos thams cad 'dzin pa shes pa'i sngon du 'gro'o/ /
'od srung de bzhin du byang chub sems dpa' sems dang po bskyed pa yang sangs rgyas kyi rnam par sprul pa dang / byin gyi rlabs thams cad 'dzin pa'i ye shes bla na med pa'i sngon du 'gro'o/ /'od srung 'di lta ste/ dper na zla ba'i dkyil 'khor btang ste sus kyang skar ma'i gzugs 
la nam yang sngon phyag ma byas so/ /'od srung de bzhin du mkhas pa rnams kyang byang chub sems dpa' bdag la phan pa dang gzhan la phan pa'i snying rje chen po dang ldan pa nga'i bslab pa la zhugs pa btang ste/ nyan thos la nam yang phyag mi 'tshal lo/ /de la 'di 
skad ces bya ste/ sus kyang zla ba rnam par spangs nas su/ /skar ma'i tshogs la nam yang phyag ma byas/ /de bzhin bslab la zhugs pa nam du yang / /nga sras btang ste nyan thos phyag mi 'tshal/ 'od srung 'di lta ste dper na lha dang bcas pa'i 'jig rten gyis 
mching bu'i nor bu byi dor byas kyang mching bu'i nor bu nam yang nor bu rin po che baidUr+ya mi 'gyur ro/ /'od srung de bzhin du nyan thos tshul khrims dang / bslabs pa dang / sbyangs pa'i yon tan dang / yo byad bsnyungs pa dang / ting nge 'dzin thams cad dang ldan yang 
</page>

 <page>
<ph>274</ph><p>044-137b</p>
byang chub kyi snying po la 'dug ste bla na med pa yang dag par rdzogs pa'i byang chub mngon par rdzogs par 'tshang rgya bar nam yang mi 'gyur ro/ /de la 'di skad ces bya ste/ dper na lha dang bcas pa'i 'jig rten gyis/ /mching bu'i nor bu byi dor byas kyang ni/ /mching bu dag ste 
baidUr+ya mi 'gyur/ /'di 'dra de nyid de'i rang bzhin yin/ /de bzhin nyan thos khrims dang thos pa dang / /bsam gtan ldan zhing sbyangs pa kun ldan yang / /byang chub snying por 'dug ste bdud btul nas/ /byang chub reg ste bde gshegs 'gyur ba med/ /
'od srung 'di lta ste/ dper na nor bu rin po che baidU r+ya byi dor byas na de kAr Sha pA Na brgya stong mang po 'byung ba'i sgor 'gyur ro/ /'od srung de bzhin du byang chub sems dpa'i yon tan byi dor byas na de nyan thos dang rang sangs rgyas brgya stong mang po 'byung ba'i sgor 'gyur ro/ /de la 
'di skad ces bya ste/ rin chen baidUr+ya sbyang byas na/ kAr Sha pA Na mang po 'byung bar 'gyur/ /de bzhin sangs rgyas sras kyis sbyang byas na/ /nyan thos mang po 'byung ba'i sgor 'gyur ro/ /de nas yang bcom ldan 'das kyis tshe dang ldan pa 'od srung chen po la bka' 
stsal pa/ 'od srung yul gang du srin bu rnga mo dud ka zhes bya ba mgo nag gan rkyal du nyal ba byung na yul de 'jigs pa dang bcas/ 'tshe ba dang bcas/ nye ba'i nyon mongs pa dang bcas/ 'khrug pa dang bcas par 'gyur ro/ /'od srung gal te yul der byang chub 
sems dpa'i byung na yul de 'jigs pa med pa dang / 'tshe ba med pa dang / nye ba'i nyon mongs pa med pa dang / 'khrug pa med par 'gyur ro/ /'od srung de lta bas na byang chub sems dpa' sems can gyi don la brtson par bya ste/ des dge ba'i rtsa ba thams cad 
yang dag par bsgrub par bya'o/ /dge ba'i rtsa ba thams cad yang dag par bsgrubs nas sems can thams cad la gtang bar bya'o/ /ye shes kyi sman gang tshol ba des phyogs bzhir song ste sems can rnams la yang dag pa'i gso ba bya'o/ /yang dag pa'i gso bas 
</page>

 <page>
<ph>275</ph><p>044-138a</p>
sems can rnams gso bar bya'o/ /'od srung de la yang dag pa'i gso ba gang zhe na/ 'di lta ste/ 'dod chags la mi sdug pa dang / zhe sdang la byams pa dang / gti mug la rten cing 'brel par 'byung ba dang / lta bar gyur pa thams cad la stong 
pa nyid dang / rtog pa dang / rnam par rtog pa dang / mtshan ma'i dmigs pa yid la byed pa thams cad la mtshan ma med pa dang / 'dod pa'i khams dang / gzugs kyi khams dang / gzugs med pa'i khams thams cad la gnas pa spangs pa'i phyir smon pa med 
pa dang / phyin ci log thams cad spang ba'i phyir phyin ci ma log pa bzhi ste/ bzhi gang zhe na mi rtag pa la rtag par 'du shes pa la 'du byed thams cad mi rtag pa dang / sdug bsngal ba la bde bar 'du shes pa la/ 'du byed thams cad sdug bsngal ba dang / bdag med pa la bdag tu 
'du shes pa la chos thams cad bdag med pa dang / mi sdug pa la sdug par 'du shes pa la mya ngan las 'das pa zhi bas gso ba dang / lus dang / tshor ba dang / sems dang / chos la gnas pa rnams la dran pa nye bar gzhag pa bzhi ste/ de la lus la lus 
kyi rjes su lta ba can du gnas kyang lus kyi rjes su lta bas bdag tu lta bar mi ltung ba dang / tshor ba rnams la tshor ba'i rjes su lta ba can du gnas kyang tshor ba'i rjes su lta bas bdag tu lta bar mi ltung ba dang / sems la sems kyi rjes su lta ba can du gnas kyang sems 
kyi rjes su lta bas bdag tu lta bar mi ltung ba dang / chos la chos kyi rjes su lta ba can du gnas kyang chos kyi rjes su lta bas bdag tu lta bar mi ltung bas gso ba dang / yang dag par spong ba bzhis ni mi dge ba'i chos thams cad spong ba dang / dge ba'i chos thams cad yongs 
su rdzogs par 'gyur ba dang / rdzu 'phrul gyi rkang pa bzhis ni lus dang sems la ril por 'dzin pa 'dor bar 'gyur ba dang / dbang po lnga dang / stobs lngas ni ma dad pa dang / le lo dang / brjed ngas pa dang / rnam par g.yeng ba dang / shes bzhin med pa rnams 
</page>

 <page>
<ph>276</ph><p>044-138b</p>
gso ba dang / byang chub kyi yan lag bdun gyis ni chos la shin tu rmongs shing mi shes pa gso ba dang / 'phags pa'i lam yan lag brgyad pas ni 'chal pa'i shes rab dang / phas kyi rgol ba thams cad dang / lam ngan par zhugs pa rnams gso ba ste/ 'od 
srung 'di ni yang dag pa'i gso ba zhes bya'o/ /'od srung byang chub sems dpa' gso ba 'di la bslab par brtson par bya'o/ /'od srung 'dzam bu'i gling na sman pa dang / sman pa'i slob ma ji snyed yod pa de dag gi nang na 'tsho byed ni mchog ces bya'o/ /'od srung gal te 
stong gsum gyi stong chen po'i 'jig rten gyi khams kyi sems can ji snyed pa de dag thams cad sman pa'i rgyal po 'tsho byed dang 'dra bar gyur kyang de dag la la zhig gis lta ba dang 'gyod pa la gnas pa gso ba'i sman gang yin zhes dris na/ de dag gis shes pa 'am/ bstan pa 
'am/ bsgo bar mi nus so/ /'od srung de la byang chub sems dpas 'di snyam du bdag ni 'jig rten gyi sman tsam gyi chog par mi bya'i/ bdag gis 'jig rten las 'das pa'i ye shes kyi sman yongs su btsal bar bya'o/ /dge ba'i rtsa ba thams cad kyang legs par 
yang dag par bsgrub par bya'o snyam du brtag par bya'o/ /de ltar brtags nas 'jig rten las 'das pa'i ye shes kyi sman gang tshol ba des phyogs bzhir song la sems can rnams la yang dag pa'i gso ba bya ste/ yang dag pa'i gso bas sems can rnams gso bar 
bya'o/ /'od srung de la 'jig rten las 'das pa'i ye shes kyi sman gang zhe na/ 'di lta ste/ rgyu rkyen la 'jug pa shes pa dang / bdag med pa dang / sems can med pa dang / srog med pa dang / gso ba med pa dang / gang zag med pa'i chos rnams 
la mos pa'i shes pa dang / stong pa nyid kyis mi dmigs pa'i chos rnams la mi sdang ba dang / sems can yongs su tshol ba'i brtson 'grus so/ /de 'di ltar sems yongs su tshol te/ 'dod chags par 'gyur ba 'am/ zhe sdang bar 'gyur ba 'am/ gti mug par 
</page>

 <page>
<ph>277</ph><p>044-139a</p>
'gyur ba'i sems de gang yin/ ci 'das pa'am/ ma 'ongs pa'am/ da ltar byung ba zhig yin nam/ de la sems 'das pa gang yin pa de ni zad pa'o/ /ma 'ongs pa gang yin pa de ni ma phyin pa'o/ /da ltar byung ba ni gnas pa med do 
snyam mo/ /'od srung sems ni nang na yang med/ phyi rol na yang med/ gnyi ga med pa la yang mi dmigs so/ /'od srung sems ni dpyad du med pa/ bstan du med pa/ rten ma yin pa/ snang ba med pa/ rnam par rig pa med pa/ gnas pa med pa'o/ /
'od srung sems ni sangs rgyas thams cad kyis kyang ma gzigs/ mi gzigs/ gzigs par mi 'gyur ro/ /log par zhugs pa'i 'du shes las chos rnams 'byung ba ma gtogs par sems ni sangs rgyas thams cad kyis kyang ma gzigs/ mi gzigs/ 
gzigs par mi 'gyur ba gang yin pa de'i rgyu ba ci 'dra bar blta zhe na/ 'od srung sems ni sgyu ma dang mtshungs te/ yang dag pa ma yin pa kun brtags pas skye ba rnam pa mang po yongs su 'dzin to/ /'od srung sems ni 'bab chu'i rgyun dang mtshungs te/ mi gnas pa skyes 
nas 'jig cing 'jug pa'o/ /'od srung sems ni rlung dang mtshungs te/ ring du 'gro zhing gzung du med par rgyu ba'o/ /'od srung sems ni mar me'i 'od 'phro ba dang mtshungs te/ rgyu dang rkyen las 'byung ba'o/ /'od srung sems ni nam mkha' dang mtshungs te/ nye ba'i nyon 
mongs pa glo bur ba rnams kyis nye bar nyon mongs pa'o/ /'od srung sems ni glog dang mtshungs te/ skad cig tu 'jig cing mi gnas pa'o/ /'od srung sems ni spre'u dang mtshungs te/ yul thams cad 'dod pa'o/ /'od srung sems ni las rnam pa sna tshogs 
mngon par 'du byed pa'i phyir ri mo mkhan dang mtshungs so/ /'od srung sems ni nyon mongs pa tha dad pa 'byung ba'i phyir mi gnas pa'o/ /'od srung sems ni gnyis pa mtshams sbyor ba med pa'i phyir gcig pu rgyu ste gnyis su med pa'o/ /'od srung sems ni chos thams 
</page>

 <page>
<ph>278</ph><p>044-139b</p>
cad la dbang byed pa'i phyir rgyal po dang mtshungs so/ /'od srung sems ni sdug bsngal thams cad skyed pa'i phyir mi mdza' ba dang mtshungs so/ /'od srung sems ni dge ba'i rtsa ba thams cad 'jig par byed pa'i phyir bye ma'i khang pa dang mtshungs so/ /'od srung sems ni mi rtag pa la 
rtag par 'du shes pa'i phyir zil pa dang mtshungs so/ /'od srung sems ni sdug bsngal la bde bar 'du shes pa'i phyir nya'i mchil pa dang mtshungs so/ /'od srung sems ni bdag med pa la bdag tu 'du shes pa'i phyir rmi lam dang mtshungs so/ /'od srung sems ni mi gtsang ba 
la gtsang bar 'du shes pa'i phyir sbrang ma sngon pa dang mtshungs so/ /'od srung sems ni gnod pa rnam pa mang po byed pas phyir rgol ba dang mtshungs so/ /'od srung sems ni rtag tu klan ka tshol ba'i phyir gnod sbyin mdangs 'phrog pa dang mtshungs so/ /'od srung sems ni 
rtag tu glags lta bas dgra dang mtshungs so/ /'od srung sems ni rjes su chags pa dang khong khro ba dang ldan pas rtag par mtho dma' can no/ /'od srung sems ni dge ba'i rtsa ba thams cad rku bas chom rkun dang mtshungs so/ /'od srung sems ni gzugs la dga' bas phyi byi zhwa 
la'i mig dang mtshungs so/ /'od srung sems ni sgra la dga' bas g.yul gyi rnga dang mtshungs so/ /'od srung sems ni phag mi gtsang ba'i dri la dga' ba bzhin du dri la dga'o/ /'od srung sems ni ro la dga' bas zas kyi lhag ma za ba'i bran mo dang mtshungs so/ /
'od srung sems ni reg pa la dga' bas sbrang ma 'bru mar gyi snod la chags pa dang mtshungs so/ /'od srung sems ni kun tu btsal na mi rnyed do/ /gang mi rnyed pa de ni mi dmigs so/ /gang mi dmigs pa de ni 'das pa yang ma yin/ ma 'ongs pa yang ma yin/ da ltar byung 
ba yang ma yin no/ /gang 'das pa yang ma yin/ ma 'ongs pa yang ma yin/ da ltar byung ba yang ma yin pa de ni dus gsum las yang dag par 'das pa'o/ /gang dus gsum las yang dag par 'das pa de ni yod pa yang ma yin/ med pa yang ma yin no/ /
</page>

 <page>
<ph>279</ph><p>044-140a</p>
gang yod pa yang ma yin/ med pa yang ma yin pa de ni ma skyes pa'o/ /gang ma skyes pa de la ngo bo nyid med do/ /gang ngo bo nyid med pa de la 'byung ba med do/ /gang 'byung ba med pa de la 'gag pa med do/ /gang 'gag pa med pa de la 'bral ba med 
do/ /gang 'bral ba med pa de la 'ong ba yang med/ 'gro ba yang med/ 'chi 'pho yang med/ skye ba yang med do/ /gang la 'ong ba yang med/ 'gro ba yang med/ 'chi 'pho yang med/ skye ba yang med pa de la 'du byed gang yang med do/ /gang la 'du byed 
gang yang med pa de ni 'dus ma byas pa'o/ /gang 'dus ma byas pa de ni 'phags pa rnams kyi rigs so/ /'phags pa rnams kyi rigs gang yin pa de la bslab pa yang med bslab pa las 'das pa yang med do/ /gang la bslab pa yang med bslab pa las 'das pa yang med pa de la rgyu ba 
yang med mi rgyu ba yang med/ rab tu rgyu ba yang med/ gang la rgyu ba yang med/ mi rgyu ba yang med/ rab tu rgyu ba yang med pa de la sems kyang med/ sems las byung ba'i chos rnams kyang med do/ /gang la sems kyang med/ sems las byung ba'i chos rnams kyang med pa de la las kyang med/ las kyi 
rnam par smin pa yang med do/ /gang la las kyang med/ las kyi rnam par smin pa yang med pa de la bde ba yang med/ sdug bsngal yang med do/ /gang la bde ba yang med/ sdug bsngal ba yang med pa de ni 'phags pa rnams kyi rigs te/ 'phags pa rnams kyi 
rigs gang yin pa de la ni las kyang med/ las mngon par 'du byed pa yang med do/ /gang la las kyang med/ las mngon par 'du byed pa yang med pa'i rigs de la ni lus kyis las byed pa med do/ /ngag gis ma yin/ yid kyis ma yin no/ /rigs de la 
tha ma dang 'bring dang mchog tu rnam par gzhag pa yang med do/ /de ci'i phyir zhe na/ rigs de ni nam mkha' dang mtshungs pa'i phyir mnyam pa'o/ /rigs de ni chos thams cad ro gcig pa'i phyir khyad par med pa'o/ /rigs de ni lus dang sems dben pa'i phyir dben pa'o 
</page>

 <page>
<ph>280</ph><p>044-140b</p>
rigs de ni mya ngan las 'das pa dang 'thun pa'o/ /rigs de ni nyon mongs pa thams cad kyi dri ma dang bral ba'i phyir dri ma med pa'o/ /rigs de ni ngar 'dzin pa dang / nga yir 'dzin pas nga'i ba med pa'o/ /rigs de ni yang dag pa dang / yang dag pa ma yin pa mnyam 
pa las byung ba ste/ mi mnyam pa med pa'o/ /rigs de ni don dam pa'i bden pa yin pas bden pa'o/ /rigs de ni gtan du mi skye ba'i phyir mi zad pa'o/ /rigs de ni rtag tu chos thams cad de bzhin nyid kyi phyir rtag pa'o/ /rigs de ni mya ngan las 'das pa 
mchog gi phyir bde ba'o/ /rigs de ni rnam pa thams cad du dri ma med pa'i phyir dge ba'o/ /rigs de ni bdag yongs su btsal te ma rnyed pa'i phyir bdag med do/ /rigs de ni rab tu rnam par dag pa'i phyir rnam par dag pa'o/ /'od srung nang du yongs su tshol la phyi rol 
du ma rgyug shig /'od srung ma 'ongs pa'i dus na dge slong khyi rdo la snyegs pa dang mtshungs pa dag 'byung ngo / /'od srung ji ltar na dge slong khyi rdo la snyegs pa dang mtshungs pa yin zhe na/ 'od srung 'di lta ste dper na khyi ni rdos 'jigs la rdo de nyid kyi phyir snyegs kyi rdo de sus 'phangs 
pa de la ni mi snyegs so/ /'od srung de bzhin du dge sbyong dang bram ze kha cig gzugs dang / sgra dang / dri dang / ro dang / reg byas 'jigs shing skrag nas dgon pa'i gnas rnams na gnas shing de dag de na gcig pu gnyis su med par lus rab tu dben par 'dug 
ste/ chags par 'gyur ba'i gzugs dang / sgra dang / dri dang / ro dang / reg bya rnams snang bar gyur na de dag de la btang snyoms su 'jog cing bsod nyams su sbyor ba dang ldan par gnas kyi nang du so sor rtog pa la mngon par mi brtson te/ de dag gzugs 
dang / sgra dang / dri dang / ro dang / reg bya rnams las cis 'byung ba mi shes shing khong du mi chud do/ /de dag gis de ma shes shing khong du ma chud pas grong dang / grong khyer dang / grong rdal dang / ljongs dang / yul 'khor dang / rgyal po'i pho brang 'khor 
</page>

 <page>
<ph>281</ph><p>044-141a</p>
dag tu song na yang gzugs dang / sgra dang / dri dang / ro dang / reg bya rnams kyis gnod par 'gyur ro/ /gal te de dag dgon pa na gnas pa las 'chi ba'i dus byas par gyur na 'jig rten pa'i sdom pa la gnas pa de dag mtho ris kyi 'jig rten du 
skye bar 'gyur te/ der yang de dag lha'i 'dod pa'i yon tan lnga po dag gis gnod par 'gyur ro/ /de dag de nas shi 'phos nas ngan song bzhi las yongs su ma grol bar 'gyur te/ bzhi gang zhe na/ 'di lta ste/ sems can dmyal ba dang / dud 'gro'i skye gnas 
dang / gshin rje'i 'jig rten dang / lha ma yin no/ /'od srung de ltar na dge slong khyi rdo la snyegs pa dang mtshungs pa dag yin no/ /'od srung ji ltar na khyi rdo la snyegs pa dang mi 'dra ba yin zhe na/ 'od srung gang gshe yang slar mi gshe /khros kyang slar mi 
khro/ mtshang brus kyang slar mtshang mi 'dru/ brdegs kyang slar mi rdeg /bsdigs kyang slar mi sdigs/ smad kyang slar mi smod cing nang du sems la so sor rtog ste/ 'di la gshe ba 'am/ khros pa'am/ brdegs pa'am/ bsdigs pa'am/ smad pa 
'am/ mtshang brus pa de dag gang yin snyam du so sor rtog pa'o/ /'od srung de ltar na dge slong khyi rdo la snyegs pa dang mi 'dra ba yin no/ /de la 'di skad ces bya ste/ dper na khyi ni rdo bas skrag gyur kyang / /sus 'phangs mi snyegs rdo la snyegs par byed/ /de 
bzhin dge sbyong bram ze la la dag /gzugs la sogs pas skrag nas dgon par gnas/ /de dag dgon pa de la gnas gyur kyang / /gzugs la sogs pa sdug pa mthong gyur na/ /btang snyoms 'jog cing nang gi tshul mi shes/ /de yi nyes las byung ba 
gang yin pa/ /mi shes pas na slar yang grong du gnas/ /gzugs la sogs pas der yang gnod par 'gyur/ /'dir yang lha yi longs spyod spyad gyur te/ /lha dang mi las kha cig shi 'phos nas/ /de dag ngan song sar ni ltung bar 'gyur/ /blun po de 
</page>

 <page>
<ph>282</ph><p>044-141b</p>
dag shi 'phos sdug bsngal 'gyur/ /de ltar sdug bsngal brgya ldan de dag ni/ /khyi rdo snyegs pa 'dra zhes bde gshegs gsungs/ /spyos kyang mi gshe brdegs kyang mi rdeg dang / /su zhig smad kyang smod par mi byed dang / /de bzhin mtshang brus mtshang 
'dru mi byed dang / /khros kyang des pa khro bar mi byed cing / /nang gi sems kyi gnyen por gyur pa dag /tshol zhing yid zhi dran dang ldan gyur pa/ /de 'dra'i tshul khrims brtul zhugs ldan pa ni/ /rdo snyegs khyi mi 'dra zhes rgyal bas gsungs/ /'od 
srung 'di lta ste dper na rta'i 'dul sbyong la mkhas pas rta de gang dang gang du g.yo byed cing ma byang ba de dang de rab tu sbyong ngo / /'od srung de bzhin du dge slong rnal 'byor spyod pa yang gang dang gang du sems 'gyur bar mthong ba de dang der rab tu sbyong ba la 'jug ste/ de ci nas phyis 
'khrug par mi 'gyur ba de ltar sems rab tu 'chos so/ /de la 'di skad ces bya ste/ dper na rta yi 'dul sbyong mkhas pa zhig /byang zhing g.yo med tshul du rab tu 'dul/ /rnal 'byor pa yang sems ni 'gyur mthong nas/ /ji ltar phyis 'khrug mi 'gyur de 
ltar 'chos/ /'od srung 'di lta ste dper na lkog nad lha 'or gyis ni srog gi dbang po 'gag par byed do/ /'od srung de bzhin du lta bar gyur pa thams cad kyi nang na bdag tu 'dzin pa ni chos kyi srog gi dbang po 'gag par byed pa'o/ /de la 'di skad ces bya ste/ dper na lha 'or srog gi 
dbang po la/ /gnod cing de la bde ba sbyin pa min/ /de bzhin lta gyur nang na bdag lta ba/ /de ni chos srog rnam par 'jig par byed/ /'od srung 'di lta ste/ dper na mi ni gang dang gang du bcings pa de dang de nyid las dgrol bar bya ba yin no/ /'od srung de bzhin du rnal 'byor spyod pa'i 
sems gang dang gang la chags pa de dang de las dgrol bar bya ba yin no/ /de la 'di skad ces bya ste/ dper na mi ni gang du bcings gyur pa/ /de dang de las dgrol bar bya ba yin/ /de bzhin sems rmongs gang dang gang chags pa/ /rnal 'byor pas ni de dang de las 
</page>

 <page>
<ph>283</ph><p>044-142a</p>
dgrol/ /'od srung 'di gnyis ni rab tu byung ba'i nam mkha' la yongs su chags pa ste/ gnyis gang zhe na/ 'jig rten rgyang phan pa'i gsang tshig yongs su tshol ba dang / lhung bzed dang chos gos lhag par 'chang ba ste/ 'di gnyis so/ /
de la 'di skad ces bya ste/ 'jig rten rgyang phan goms byed brtson pa dang / /lhung bzed chos gos lhag par 'chang byed pa/ /'di gnyis nam mkha' la ni chags pa ste/ /de dag byang chub sems dpas spang bar bya/ /'od srung 'di gnyis ni rab tu byung ba'i 'ching ba dam 
po ste/ gnyis gang zhe na/ lta bar gyur pa'i 'ching ba dang / rnyed pa dang / bkur sti dang / tshigs su bcad pa'i 'ching ba ste/ 'di gnyis so/ /de la 'di skad ces bya ste/ lta gyur 'ching dang rnyed dang bkur sti dang / /grags pa'i 'ching ba rab tu byung ba yi/ /'ching 
ba dam zhes 'phags pa rnams kyis gsungs/ /de dag rtag tu rab tu byung bas spang / /'od srung 'di gnyis ni rab tu byung ba'i bar du gcod pa'i chos te/ gnyis gang zhe na/ khyim pa'i phyogs la sten pa dang / 'phags pa'i phyogs la smod par sems pa ste 'di gnyis so/ /
de la 'di skad ces bya ste/ khyim pa'i phyogs la sten par byed pa dang / /'phags pa'i phyogs la rnam par smod byed pa/ /'di gnyis rab byung bar chad bgegs byed yin/ /byang chub sems dpas de dag rnam par spang / /'od srung 'di gnyis ni rab tu byung ba'i dri ma 
ste/ gnyis gang zhe na/ nyon mongs pa la mi mjed pa dang / mdza' bo'i khyim dang zas ster ba'i khyim yongs su 'dzin pa ste 'di gnyis so/ /de la 'di skad ces bya ste/ rab tu byung ba nyon mongs mi mjed dang / /mdza' bo'i khyim dang zas ster khyim sten pa/ /
de gnyis dri mar rgyal ba'i dbang pos gsungs/ /byang chub sems dpas de dag rnam par spang / /'od srung 'di gnyis ni rab tu byung ba'i ser ba 'bab pa ste/ gnyis gang zhe na/ dam pa'i chos spong ba dang / tshul khrims las nyams kyang dad pas sbyin pa yongs su 
</page>

 <page>
<ph>284</ph><p>044-142b</p>
spyod pa ste/ 'di gnyis so/ /de la 'di skad ces bya ste/ dam pa'i chos ni spong ba dang / /tshul khrims nyams kyang spyod pa ste/ /ser ba 'bab pa 'di gnyis ni/ /rgyal sras rnams kyis spang bar bya/ /'od srung 'di gnyis ni rab tu byung ba'i rma yin te/ gnyis 
gang zhe na/ pha rol gyi nyes pa la so sor rtog pa dang / bdag gi nyes pa 'chab pa ste 'di gnyis so/ /de la 'di skad ces bya ste/ bdag gi skyon ni 'chab byed dang / /pha rol nyes la rtog byed pa/ /'di gnyis dug gi me dang 'dra/ /rtog pa rnams kyi rma 
'di spang / /'od srung 'di gnyis ni rab tu byung ba'i yongs su gdung ba ste/ gnyis gang zhe na/ rnyog pa dang bcas pa'i sems kyis ngur smrig 'chang ba dang / tshul khrims dang ldan pa/ yon tan dang ldan pa las bsnyen bkur dang rim gror bya ba bdag gir byed 
pa ste 'di gnyis so/ /de la 'di skad ces bya ste/ rnyog dang bcas pa'i sems kyis ngur smrig 'chang ba dang / /bsnyen bkur rim gro byed dang gus par smra ba dag /tshul khrims ldan pa rnams la sten par byed pa ste/ /chos gnyis 'di dag yongs su spang 
bar bya ba yin/ /'od srung 'di gnyis ni rab tu byung ba'i zug rngu ste/ gnyis gang zhe na/ bslab pa'i gzhi las 'gal ba dang / snying po ma blangs par 'chi ba'i dus byed pa ste/ 'di gnyis so/ /de la 'di skad ces bya ste/ bslab pa'i gzhi las 'gal bar 
gyur pa dang / /snying po ma blangs par ni dus byed pa/ /'di gnyis rab tu byung ba'i zug rngu zhes/ /lha mi'i ston pa thams cad mkhyen pas gsungs/ /'od srung 'di gnyis ni rab tu byung ba'i nad gsor mi rung ba ste/ gnyis gang zhe na/ mngon pa'i nga rgyal gyis sems 
nges par sems pa dang theg pa chen po la yang dag par zhugs pa'i gang zag rnams kyi 'dun pa zlog pa ste 'di gnyis so/ /de la 'di skad ces bya ste/ mngon pa'i nga rgyal sems la nges sems dang / /sangs rgyas theg pa las ni 'dun pa zlog /'di gnyis rab tu byung ba'i 
</page>

 <page>
<ph>285</ph><p>044-143a</p>
nad yin zhes/ /gang zag mtshungs pa med pa'i rgyal bas gsungs/ /'od srung dge sbyong dge sbyong zhes bya ba ji tsam gyis na dge sbyong dge sbyong zhes bya zhe na/ 'od srung bzhi po 'di dag ni dge sbyong ste/ bzhi gang zhe na/ kha dog dang rtags dang dbyibs kyi dge sbyong dang 
cho ga srung zhing tshul 'chos pa'i dge sbyong dang brjod pa'i sgra tshigs su bcad pa'i dge sbyong dang / yang dag par sgrub pa'i dge sbyong ngo / /'od srung de la kha dog dang rtags dang dbyibs kyi dge sbyong gang zhe na/ 'od srung 'di la dge sbyong kha cig kha dog dang rtags dang dbyibs dang ldan par gyur te/ 
chos gos snam sbyar gyon cing mgo bregs te/ lag na lhung bzed thogs mod kyi de lus kyi las yongs su ma dag par spyod/ ngag gi las yongs su ma dag par spyod/ yid kyi las yongs su ma dag par spyod cing ma dul ba ma zhi ba/ ma bsrungs pa/ ma byang ba/ 'tsho ba yongs su ma 
dag pa/ brkam pa/ le lo can/ tshul khrims 'chal pa/ sdig pa'i chos can yin te/ 'od srung de ni kha dog dang rtags dang dbyibs kyi dge sbyong zhes bya'o/ /'od srung de la cho ga srung zhing tshul 'chos pa'i dge sbyong gang zhe na/ 'od srung 'di la dge sbyong kha cig cho ga dang / spyod yul 
dang / spyod pa phun sum tshogs shing spyod lam bzhir shes bzhin du spyod la/ zas dang skom ngan pa za 'thung / 'phags pa'i rigs bzhi po dag gis chog par 'dzin/ bas mtha'i gnas mal la mngon par dga'/ khyim pa dang rab tu byung ba rnams dang mi 'drel tshig nyung zhing smra ba 
nyung mod kyi de'i spyod lam de dag kyang tshul 'chos pa dang / kha gsag gis yongs su brtags pa yin te/ sems yongs su dag par bya ba'i phyir ma yin/ dul bar bya ba'i phyir ma yin/ nye bar zhi bar bya ba'i phyir ma yin gyi/ dmigs par lta ba yin te/ ngar 'dzin pa dang 
nga yir 'dzin pa la gnas shing stong pa nyid kyis mi dmigs pa'i chos rnams la g.yang sar 'du shes pa yin/ stong pa nyid smra ba'i dge slong rnams la yang dgrar 'du shes pa yin te/ 'od srung de ni cho ga srung zhing tshul 'chos pa'i dge sbyong zhes bya'o/ /'od srung de la brjod pa'i sgra 
</page>

 <page>
<ph>286</ph><p>044-143b</p>
tshigs su bcad pa'i dge sbyong gang zhe na/ 'od srung 'di la dge sbyong kha cig ji ltar bdag tshul khrims dang ldan par gzhan gyis shes par 'gyur snyam du so sor brtags nas tshul khrims srung / ji ltar mang du thos par gzhan gyis shes par 'gyur snyam du so sor brtags 
nas thos pa 'dzin/ ji ltar bdag dgon par gzhan gyis shes par 'gyur snyam du so sor brtags nas dgon pa la gnas shing so sor brtags nas 'dod pa nyung la chog shes pa dang / rab tu dben par gyur te/ 'di ltar gzhan la bstan pa'i phyir yin gyi skyo bar bya 
ba'i phyir ma yin/ 'dod chags dang bral bar bya ba'i phyir ma yin/ 'gog par bya ba'i phyir ma yin/ nye bar zhi bar bya ba'i phyir ma yin/ rdzogs par byang chub par bya ba'i phyir ma yin/ dge sbyong gi phyir ma yin/ tshangs pa'i phyir ma yin/ mya ngan las 'das pa'i 
phyir ma yin te/ 'od srung de ni brjod pa'i sgra tshigs su bcad pa'i dge sbyong zhes bya'o/ /'od srung de la yang dag par sgrub pa'i dge sbyong gang zhe na/ 'od srung gang lus dang srog la yang mi lta ba yin na rnyed pa dang / bkur sti dang / tshigs su bcad pa la lta ci smos/ stong 
pa nyid dang / mtshan ma med pa dang / smon pa med pa'i chos rnams thos nas dga' zhing de bzhin nyid du zhugs pa yin/ mya ngan las 'das pa la yang 'dod pa med par spyad pa spyod na khams gsum pa la mngon par dga' ba lta ci smos/ stong pa nyid du lta ba yang mi 
'dod pa yin na/ bdag dang sems can dang srog dang skye ba po dang gso ba dang skyes bu dang gang zag tu lta ba lta ci smos/ don la rton gyi tshig 'bru la rton pa ma yin/ nyon mongs pa rnams las rnam par thar pa nang du tshol gyi phyi rol du rgyug pa ma yin/ chos thams cad 
shin tu yongs su dag cing rang bzhin gyis kun nas nyon mongs pa med par mthong bas bdag nyid skyabs yin gyi/ gzhan skyabs ma yin/ de de bzhin gshegs pa la chos nyid du yang mi lta na gzugs kyi skur lta ci smos/ chos la 'dod chags dang bral bar yang mi lta na smra 
</page>

 <page>
<ph>287</ph><p>044-144a</p>
ba'i tshig gi lam nas brjod par lta ci smos/ 'phags pa 'dus ma byas pa'i dge 'dun la yang rnam par mi rtog na mang po 'dus par lta ci smos/ chos gang spang bar bya ba'i phyir brtson pa ma yin/ bsgom par bya ba'i phyir ma yin/ mngon sum du 
bya ba'i phyir ma yin/ 'khor bar yang mi skye/ mya ngan las 'das pa la yang mngon par dga' ba ma yin/ thar pa yang mi dmigs so/ /bcing ba yang ma yin la chos thams cad rang bzhin gyis yongs su mya ngan las 'das par rig nas kun tu mi 'khor/ yongs 
su mya ngan las mi 'da' ba yin te/ 'od srung de ni yang dag par sgrub pa'i dge sbyong zhes bya'o/ /'od srung yang dag par sgrub pa'i dge sbyong du 'gyur bar brtson par bya'i ming gis gnod par ni mi bya ste/ 'od srung dge sbyong ni bzhi po de dag go /de la 'di skad ces bya ste/ gang 
zhig lus dang ngag dang sems ma dag /ma dul ma bsrungs ma byang 'dod chen can/ /mgo bregs chos gos lhung bzed lag na thogs/ /de ni dbyibs rtags dge sbyong yin zhes bstan/ /cho ga spyod pa la sogs ldan gyur cing / /kha zas ngan za tshul 
'chos la sogs sten/ /'du 'dzi rgyang ring yongs su spong byed cing / /spyod lam 'phags pa'i rigs dang ldan gyur kyang / /de yi de kun dul bar bya phyir min/ /zhi phyir ma yin skyo bar bya phyir min/ /stong pa mtshan med g.yang sar 'du shes pa/ /cho ga srung 
zhing tshul 'chos gnyis pa yin/ /tshul khrims ting 'dzin sbyangs pa'i yon tan thos/ /gzhan dag ngo mtshar 'dzin du gzhug phyir byed/ /zhi phyir ma yin skyo bar bya phyir min/ /brjod dang grags 'dod dge sbyong gsum pa yin/ /gang zhig lus srog don du mi gnyer 
zhing / /rnyed dang bkur sti la ni rgyab kyis phyogs/ /rnam par thar pa bskyed pa'i sgo thos nas/ /srid pa'i 'gro ba thams cad don mi gnyer/ chos rnams shin tu stong par yongs brtags nas/ /mya ngan 'das dang ma 'das mthong mi 'gyur/ /chos la 
</page>

 <page>
<ph>288</ph><p>044-144b</p>
'dod chags bral bar rtag tu rtog /ma byas chos rtogs mya ngan 'das par 'gyur/ /'od srung 'di lta ste/ dper na mi dbul po zhig la mdzod 'byor pa zhes ming btags na/ 'od srung 'di ji snyam du sems/ mi dbul po de dang ming de 'thun pa yin nam/ gsol 
pa/ bcom ldan 'das de ni ma lags so/ /bcom ldan 'das kyis bka' stsal pa/ 'od srung de bzhin du gang dge sbyong dang / bram ze gang dag dge sbyong dang / bram ze'i yon tan dang mi ldan pa de dag ni gsung rab 'di la mi dbul po zhes ngas bshad do/ /de 
la 'di skad ces bya ste/ dper na dbul por gyur pa'i mi zhig la/ /mdzod ldan ming btags de la mdzes ma yin/ /dge sbyong nyams la dge sbyong ming mi mdzes/ /dbul la phyug ces btags pa'i dpe dang mtshungs/ /'od srung 'di lta ste dper na mi la la zhig rgya 
mtsho'i chu chen pos khyer la chus skom bzhin du 'chi ba'i dus byed pa de bzhin du 'od srung 'di la dge sbyong dang bram ze kha cig chos mang po blangs te kun chub par byas kyang 'dod chags la sred pa mi sel/ zhe sdang la sred pa mi sel/ gti mug la sred pa mi sel ba de dag 
chos kyi rgya mtshos khyer la/ nyon mongs pa'i skom pas 'chi ba'i dus byed par 'gyur te/ ngan 'gror 'gro bar 'gyur ro/ /de la 'di skad ces bya ste/ dper na mi zhig rgya mtsho'i chus khyer la/ /de ni skom bzhin 'chi ba'i dus byed gyur/ /de bzhin chos mang sred 
pas bag med pa/ /chos kyi rgya mtshor gnas kyang ngan song 'gro/ /'od srung 'di lta ste dper na sman pa sman sgro thogs te/ phyogs dang phyogs mtshams su rgyu ba de nad cig gis btab nas nad de gso mi nus na de'i sman de ni don med pa yin no/ /'od srung de bzhin du mang du thos 
pa'i nyon mongs pa'i nad du blta ste/ gang mang du thos pa des bdag nyon mongs pa'i nad las gso mi nus na de'i mang du thos pa de ni don med pa yin no/ /de la 'di skad ces bya ste/ dper na sman pa'i sman sgror bcug pa'i sman/ /'jig rten kun tu yongs su 
</page>

 <page>
<ph>289</ph><p>044-145a</p>
rgyu byed kyang / /nad kyis btab pa bzlog par mi nus na/ /de yi sman de don med gyur pa yin/ /de bzhin dge slong tshul khrims yon tan ldan/ /thos dang ldan yang tshul bzhin ma yin pa'i/ /nyon mongs byung ba'i nad de mi sel na/ /de yi 
thos la brtson pa don med yin/ /'od srung 'di lta ste dper na mi nad pa zhig la rgyal po la 'os pa'i sman btang la cho ga bzhin ma byas pas 'chi ba'i dus byed pa de bzhin du 'od srung gang mi sdom pa des 'chi ba'i dus byed pa de yang mang du thos pa'i nyon mongs pa'i nad du blta'o/ /
de la 'di skad ces bya ste/ dper na rgyal po 'os pa'i sman btang nas/ /cho ga ma byas mi de shi bar gyur/ /de bzhin gang mi sdom pas 'dir shi ba/ /de ni mang du thos pa'i nyon mongs nad/ /'od srung 'di lta ste dper na nor bu rin po che mi gtsang ba'i nang du 
lhung na smad par 'gyur zhing mkho bar mi 'gyur ro/ /'od srung de bzhin du mang du thos pa rnyed pa dang bkur sti'i mi gtsang ba'i nang du lhung bar blta ste/ ci yang med pa la ni lha dang mi rnams dga' bar 'gyur ro/ /de la 'di skad ces bya ste/ dper na rin chen mi gtsang 
lhung ba smad/ /ji ltar sngon bzhin du ni phyis ma yin/ /dge slong mang du thos par gyur pa yang / /bkur sti'i mi gtsang lhung ba de 'drar bshad/ /'od srung 'di lta ste dper na mi ro'i mgo la gser gyi phreng ba btags pa de bzhin du tshul khrims 'chal pa 
ngur smrig gyon par blta'o/ /de la 'di skad ces bya ste/ dper na mi ro mgo la gser phreng ngam/ /yang na me tog phreng ba btags byas pa/ /de bzhin khrims med ngur smrig gyon pa yang / /mthong nas de la yid ni dad mi 'gyur/ /'od srung 'di lta ste 
dper na tshong dpon gyi bu zhig legs par khrus byas te/ legs par rnam par byugs la/ skra dang sen mo bregs nas gos dkar po bgos te tsan dan mchog gis bskus pa'i mgo la tsam pa ka'i me tog gi phreng ba thogs pa de bzhin du 'od srung tshul khrims dang ldan zhing mang du thos 
</page>

 <page>
<ph>290</ph><p>044-145b</p>
pa ngur smrig gyon par blta'o/ /de la 'di skad ces bya ste/ legs bkrus legs par byugs pa yi/ /tshong dpon bu yi mgo bo la/ /tsam pa ka yi me tog phreng / /dri zhim yid 'ong btags par mdzes/ /de bzhin tshul khrims ldan gyur cing / /mang thos 
tshul khrims phun sum tshogs/ /rgyal ba'i sras po yon tan ldan/ /de la ngur smrig de bzhin mdzes/ /'od srung bzhi po 'di dag ni tshul khrims 'chal pa tshul khrims dang ldan pa ltar bcos pa yin te/ bzhi gang zhe na/ 'od srung 'di la dge slong kha cig tshul 
khrims dang ldan pa yin te/ so sor thar pa'i sdom pas bsdams shing gnas/ cho ga dang spyod yul phun sum tshogs/ kha na ma tho ba phra rab rnams la yang 'jigs par lta/ yang dag par blangs te bslab pa'i gzhi rnams la slob cing lus kyi las dang / ngag 
gi las dang / yid kyi las yongs su dag pa dang ldan par gnas pas 'tsho ba yongs su dag kyang de bdag tu smra ba yin te/ 'od srung de ni tshul khrims 'chal pa tshul khrims dang ldan pa ltar bcos pa dang po'o/ /'od srung gzhan yang 'di la dge slong kha cig 'dul ba 'dzin 
cing 'dul ba la zhugs te/ 'dul ba'i tshul la gnas pa yin yang 'jig tshogs la lta ba las ma bskyod pa yin te/ 'od srung de ni tshul khrims 'chal pa tshul khrims dang ldan pa ltar bcos pa gnyis pa'o/ /'od srung gzhan yang 'di la dge slong kha cig byams pa 
la gnas pa yin te/ sems can la dmigs pa'i byams pa dang ldan pa yin yang 'du byed thams cad la skye ba med pa thos nas skrag ste/ kun tu dngang bar 'gyur zhing kun tu rab tu dngang bar 'gyur ba de ni 'od srung tshul khrims 'chal pa tshul khrims dang ldan pa ltar bcos 
pa gsum pa'o/ /'od srung gzhan yang 'di la dge slong kha cig sbyangs pa'i yon tan bcu gnyis yang dag par blangs kyang dmigs par lta ba yin te/ ngar 'dzin pa dang / nga yir 'dzin pa la gnas pa de ni 'od srung tshul khrims 'chal pa tshul khrims dang ldan pa 
</page>

 <page>
<ph>291</ph><p>044-146a</p>
ltar bcos pa bzhi pa ste 'od srung bzhi po de dag ni tshul khrims 'chal pa tshul khrims dang ldan pa ltar bcos pa yin no/ /'od srung tshul khrims tshul khrims zhes bya ba ni gang la bdag med pa dang / bdag gi ba med pa dang / bya ba med pa dang / mi bya ba yang med pa dang / byed pa med pa dang / byed pa med 
pa yang ma yin pa dang rgyu ba ma yin pa dang / mi rgyu ba yang ma yin pa dang / rab tu spyod pa med pa dang / rab tu spyod pa med pa yang ma yin pa dang / ming med pa dang / gzugs med pa dang / mtshan ma med pa dang / mtshan ma med pa yang ma yin pa dang rab tu zhi ba ma yin pa dang / rab tu zhi ba ma yin pa yang ma yin pa 
dang / 'dzin pa med pa dang / 'dor ba med pa dang / gzung ba med pa dang / gzung ba med pa yang ma yin pa dang / sems can med pa dang / sems can du 'dogs pa med pa dang / tshig med pa dang / tshig tu 'dogs pa med pa dang / sems med pa dang / sems su 'dogs pa med pa dang / 'jig rten med pa 
dang / 'jig rten med pa yang ma yin pa dang / rten med pa dang / rten med pa yang ma yin pa dang / bdag gi tshul khrims la mi stod pa dang / gzhan gyi tshul khrims la mi smod pa dang / tshul khrims kyis rlom sems su mi byed pa dang / tshul khrims la mi rtog pa yin te/ de ni 'phags pa rnams kyi tshul 
khrims zag pa med pa/ gtogs pa ma yin pa/ khams gsum pa dang bral ba/ rten thams cad med pa zhes bya'o/ /de nas bcom ldan 'das kyis tshigs su bcad pa 'di dag gsungs so/ /tshul khrims ldan la dri ma med cing ci yang med/ /tshul khrims ldan la rgyags pa med de rten pa med/ /tshul 
khrims ldan la mun pa med cing 'ching ba med/ /tshul khrims ldan la rdul rnams med de nyes pa med/ /zhi ba rab tu zhi ba nye bar zhi ba'i yid/ /rtog dang rnam par rtog dang bral zhing nyon mongs med/ /g.yo ba dang ni rlom sems kun dang rnam bral ba/ /de ni 'od srung sangs rgyas bstan la tshul 
khrims ldan/ /lus la mi lta srog la phangs par 'dzin mi byed/ /srid pa rnams su skye ba kun la 'dod pa med/ /yang dag zhugs shing de nyid tshul la rab gnas pa/ /de ni 'od srung sangs rgyas bstan la tshul khrims ldan/ /'jig rten ma gos 'jig rten dag la gnas pa med/ /snang ba 
</page>

 <page>
<ph>292</ph><p>044-146b</p>
thob cing bdag gi med de ci yang med/ /bdag tu 'du shes med cing gzhan du 'du shes med/ /'du shes yongs su shes pas tshul khrims rnam par dag /gang la tshu rol med cing pha rol dbus kyang med/ /pha rol tshu rol dag la nams kyang mi chags shing / /bcings dang chags med tshul 
'chos med cing zag pa med/ /de ni 'od srung sangs rgyas bstan la tshul khrims ldan/ /ming dang gzugs rnams la yang chags pa med pa'i yid/ /de ni mnyam par bzhag cing shin tu dul ba'i sems/ /gang la bdag med bdag gir 'dzin pa med pa ni/ /de tsam gyis na tshul khrims 
gnas shes brjod pa yin/ /so sor thar pa'i slob pas rlom sems byed pa med/ /des ni 'di na de la chags par mi 'gyur te/ /de yi gong du 'phags pa'i lam rnams tshol byed pa/ /de ni tshul khrims rnam par dag pa'i mtshan ma'o/ /tshul khrims gtso bor ma yin ting 'dzin der chags med/ /de 
yi gong du shes rab bsgom pa yongs su tshol/ /dmigs pa med pa 'phags pa rnams kyi rigs yin te/ /tshul khrims de ni bde bar gshegs pas rab tu bsngags/ /'jig pa'i tshogs la lta las rnam par grol ba'i yid/ /de 'dir nga dang nga yi snyam du 'gyur ba med/ /sangs rgyas spyod 
yul stong pa nyid la lhag par mos/ /de yi tshul khrims de ni mnyam pa med pa'o/ /tshul khrims la ni gnas nas ting nge 'dzin kyang thob/ /ting nge 'dzin rnams thob nas shes rab shin tu sgom/ /shes rab kyis ni ye shes rnam par dag pa 'thob/ /ye shes rnam par dag pas tshul khrims 
phun sum tshogs/ /tshigs su bcad pa mngon par sgrub pa 'di dag gsungs pa'i tshe dge slong brgyad brgya ni len pa med par zag pa rnams las sems rnam par grol lo/ /srog chags sum khri nyis stong ni chos rnams la chos kyi mig rdul dang bral zhing dri ma med pa rnam par dag go /dge slong 
bsam gtan thob pa lnga brgya ni chos bstan pa zab mo 'di la mi 'jug ste/ ma rtogs ma mos pas stan las langs te dong ngo / /de nas bcom ldan 'das la tshe dang ldan pa 'od srung chen pos 'di skad ces gsol to/ /bcom ldan 'das dge slong bsam gtan thob pa lnga brgya po 'di dag chos 
</page>

 <page>
<ph>293</ph><p>044-147a</p>
bstan pa zab mo 'di la mi 'jug ste/ ma rtogs ma mos pas stan las langs te mchis so/ /bcom ldan 'das kyis bka' stsal pa/ 'od srung 'di ltar dge slong mngon pa'i nga rgyal can 'di dag ni tshul khrims rnam par dag pa zag pa med pa 'di la mi 'jug ste/ ma rtogs mi 
mos shing skrag ste kun du dngangs/ kun tu rab tu dngangs so/ /'od srung tshigs su bcad pa mngon par sgrub pa zab pas sangs rgyas bcom ldan 'das rnams kyi byang chub zab ste/ de la dge ba'i rtsa ba ma bskyed pa/ sdig pa'i grogs pos yongs su zin pa dang / mos pa mi mang ba dag gis mos 
par mi nus so/ /'od srung dge slong lnga brgya po 'di dag ni de bzhin gshegs pa 'od srung gi gsung rab la mu stegs can gyi nyan thos su gyur te de dag de bzhin gshegs pa 'od srung las rgal ba'i bsam pas chos bstan pa gcig thos so/ /thos nas dad pa'i sems gcig rnyed de/ ji 
tsam du de bzhin gshegs pa dgra bcom pa yang dag par rdzogs pa'i sangs rgyas 'od srung 'jam zhing snyan par gsung ba ngo mtshar to snyam mo/ /de dag 'chi ba'i dus byas nas dad pa'i sems gcig rnyed pa des sum cu rtsa gsum pa'i lha rnams kyi nang du skyes so/ /de dag de nas shi 'phos 
nas 'dir skyes te/ rgyu de nyid kyis nga'i bstan pa 'di la rab tu byung ste/ 'od srung dge slong lnga brgya po lta bar bying ba 'di dag ni chos bstan pa zab mo 'di la mi 'jug ste/ mi rtogs mi mos shing skrag ste/ kun tu dngangs/ kun tu rab tu dngangs so/ /yang 'di dag ni chos bstan pa 'dis 
yongs su sbyang ba byas te phyis ngan 'gro log par ltung bar mi 'gyur zhing phung po 'di dag nyid kyis yongs su mya ngan las 'da'o/ /de nas bcom ldan 'das kyis tshe dang ldan pa rab 'byor la bka' stsal pa/ rab 'byor khyod song la dge slong de dag kun shes par byos shig /rab 'byor 
gyis gsol pa/ bcom ldan 'das nyid kyis 'di dag la bshad na yang 'thun par mi bgyid na bdag la lta smos kyang ci 'tshal/ de nas bcom ldan 'das kyis dge slong de dag lam gang nas 'dong ba'i lam der dge slong gnyis shig sprul pa sprul to/ /de nas dge slong lnga 
</page>

 <page>
<ph>294</ph><p>044-147b</p>
brgya po de dag sprul pa'i dge slong de gnyis lam gang nas 'dong ba'i lam der dong ste phyin pa dang 'di skad ces smras so/ /tshe dang ldan pa dag gar 'dong / de gnyis kyis smras pa/ kho bo cag ni dgon pa'i gnas rnams su bsam gtan gyi bde ba la reg par gnas par bya bar 
'dong ngo / /de ci'i phyir zhe na/ kho bo cag ni bcom ldan 'das kyis chos bstan pa gang yin pa'i chos bstan pa de la mi 'jug ste/ ma rtogs ma mos shing skrag ste kun tu dngangs/ kun tu rab tu dngangs par gyur nas kho bo cag dgon pa'i gnas rnams su bsam gtan gyi bde 
ba la reg par gnas pa rnams kyis gnas par bya'o/ /dge slong lnga brgya po de dag gis 'di skad ces smras so/ /tshe dang ldan pa dag kho bo cag kyang bcom ldan 'das kyis chos bshad pa la mi 'jug ste/ ma rtogs ma mos shing skrag ste kun tu dngangs/ kun tu rab tu dngangs par gyur 
to/ /de'i phyir kho bo cag kyang dgon pa'i gnas rnams su bsam gtan gyi bde ba la reg par gnas pa rnams kyis gnas par bya'o/ /sprul pa dag gis smras pa tshe dang ldan pa dag de'i phyir bdag cag yang dag par 'gro bar bya'o/ /rtsod par mi bya'o/ /rtsod pa med pa lhur len pa ni dge 
sbyong gi chos so/ /tshe dang ldan pa dag gang 'di yongs su mya ngan las 'das pa zhes bya ba gang yongs su mya ngan las 'da' bar 'gyur ba'i chos de gang / lus 'di la bdag gam/ sems can nam/ srog gam/ skye ba po 'am/ skyes bu 'am/ gang zag gam/ shed las skyes 
sam/ shed bu 'am/ gang yongs su mya ngan las 'da' bar 'gyur/ gang zad pas yongs su mya ngan las 'da'/ de dag gis smras pa/ 'dod chags zad zhe sdang zad/ gti mug zad pas yongs su mya ngan las 'da'o/ /sprul pa gnyis kyis smras pa/ tshe dang ldan pa dag 
'dod chags dang zhe sdang dang gti mug yod pa yin nam ci nam de zad par bya/ de dag gis smras pa/ de dag ni nang na yang med/ phyi rol na yang med/ gnyi ga med pa la yang mi dmigs te/ de dag ni yongs su ma brtags pa las kyang mi skye'o/ /sprul pa gnyis kyis 
</page>

 <page>
<ph>295</ph><p>044-148a</p>
smras pa/ tshe dang ldan pa dag de lta bas na ma rtog rnam par ma rtog shig /tshe dang ldan pa dag nam mi rtog rnam par mi rtog pa de ni chags par yang mi 'gyur chags pa dang bral bar yang mi 'gyur ro/ /chags pa med cing chags pa dang bral ba yang med pa gang 
yin pa de ni zhi ba zhes bya'o/ /tshe dang ldan pa dag tshul khrims ni mi 'khor zhing yongs su mya ngan las mi 'da'o/ /tshe dang ldan pa dag ting nge 'dzin dang / shes rab dang rnam par grol ba dang rnam par grol ba'i ye shes mthong ba yang mi 'khor zhing yongs su mya ngan las mi 'da'o/ /
tshe dang ldan pa dag chos de dag gis yongs su mya ngan las 'da' bar ston na chos de dag kyang stong pa dben pa gzung du med pa'o/ /tshe dang ldan pa dag 'di lta ste mya ngan las 'das pa'i 'du shes spongs shig /'du shes la yang 'du shes su ma byed cig /'du shes la 'du 
shes kyis yongs su shes par ma byed cig /gang 'du shes la 'du shes kyis yongs su shes pa de ni de'i 'du shes kyis bcings pa yin no/ /tshe dang ldan pa dag 'du shes dang tshor ba 'gog pa'i snyoms par 'jug pa la snyoms par zhugs shig /tshe dang ldan pa dag 'du 
shes dang tshor ba 'gog pa'i snyoms par 'jug pa la snyoms par zhugs pa las gang na bya ba med do zhes smra'o/ /chos kyi rnam grangs 'di bshad pa'i tshe dge slong lnga brgya po de dag len pa med par zag pa rnams las sems rnam par grol lo/ /de dag sems rnam par grol nas 
bcom ldan 'das ga la ba der dong ste lhags pa dang bcom ldan 'das kyi zhabs la mgo bos phyag 'tshal te phyogs gcig tu 'khod do/ /de nas tshe dang ldan pa rab 'byor gyis dge slong de dag la 'di skad ces smras so/ /tshe dang ldan pa dag gar dong dong / gang nas lhags de dag 
gis smras pa/ btsun pa rab 'byor gang du yang 'gro ba med pa dang / gang nas kyang 'ong ba med pa'i phyir bcom ldan 'das kyis chos bstan to/ /smras pa/ tshe dang ldan pa dag khyod kyi ston pa gang yin/ smras pa/ gang ma skyes shing yongs su mya ngan las mi 'da' ba'o/ /
</page>

 <page>
<ph>296</ph><p>044-148b</p>
smras pa/ khyed kyis ji ltar chos thos/ smras pa/ bcings pa'i phyir yang ma yin thar ba'i phyir yang ma yin no/ /smras pa/ khyod sus btul/ smras pa/ su la lus med cing sems med pas so/ /smras pa/ khyed ji ltar brtson/ smras pa/ ma rig pa spang ba'i phyir 
yang ma yin rig pa bskyed pa'i phyir yang ma yin no/ /smras pa/ khyed ji ltar rnam par grol/ smras pa/ sbyor ba'i phyir yang ma yin spang ba'i phyir yang ma yin no/ /smras pa/ khyed su'i nyan thos/ smras pa/ gang gis thob pa med cing mngon par rdzogs par 
sangs rgyas pa med pa'i 'o/ /smras pa/ khyed kyi tshangs pa mtshungs par spyod pa gang / smras pa/ gang dag khams gsum ni mi rgyu ba rnams so/ /smras pa/ tshe dang ldan pa dag /khyed ji srid cig na yongs su mya ngan las 'da'/ smras pa/ de bzhin 
gshegs pa'i sprul pa nam yongs su mya ngan las 'da' ba na'o/ /smras pa/ khyed kyis bya ba byas sam/ smras pa/ ngar 'dzin pa dang / nga yir 'dzin pa yongs su shes pas so/ /smras pa/ khyed kyi nyon mongs pa zad dam/ smras pa/ chos thams cad gtan du 
zad pa'i phyir ro/ /smras pa/ khyed kyis bdud btul lam/ smras pa/ phung po'i bdud mi dmigs pa'i phyir ro/ /smras pa/ khyed kyis ston pa la bsnyen bkur byas sam/ smras pa/ lus kyis kyang ma byas ngag gis kyang ma byas/ sems kyis kyang ma byas so/ /
smras pa/ khyed kyis sbyin pa'i gnas kyis sbyangs sam/ smras pa/ 'dzin pa med cing sdud pa med pas so/ /smras pa/ khyed 'khor ba las rgal tam/ smras pa/ chad pa med cing rtag pa med pa'i phyir ro/ /smras pa/ khyed sbyin pa'i gnas kyi sar zhugs sam/ /
smras pa/ 'dzin pa thams cad las rnam par grol ba'i phyir ro/ /smras pa/ tshe dang ldan pa dag gar 'gro/ smras pa/ de bzhin gshegs pa'i sprul pa gang du bzhud par ro/ /de ltar tshe dang ldan pa rab 'byor gyis yongs su dris te dge slong de dag gis lan btab nas 
</page>

 <page>
<ph>297</ph><p>044-149a</p>
'khor de'i dge slong brgyad brgya ni len pa med par zag pa rnams las sems rnam par grol lo/ /srog chags sum khri nyis stong ni chos rnams la chos kyi mig rdul med cing dri ma dang bral ba rnam par dag go /de nas byang chub sems dpa' sems 
dpa' chen po kun tu snang ba zhes bya ba 'khor de nyid du 'dus par gyur te 'dug pa de stan las langs te/ bla gos phrag pa gcig tu gzar nas pus mo g.yas pa'i lha nga sa la btsugs te/ bcom ldan 'das ga la ba de logs su thal mo sbyar ba btud nas/ bcom ldan 
'das la 'di skad ces gsol to/ /bcom ldan 'das dkon mchog brtsegs pa chen po'i chos kyi rnam grangs 'di la slob par 'tshal ba'i byang chub sems dpas ji ltar bslab par bgyi/ bcom ldan 'das kyis bka' stsal pa/ rigs kyi bu tshar gcad cing tshar bcad 
nas chos kyi rnam grangs 'dir bslab pa bstan te/ chos kyi rnam grangs 'di ni skyes bu dam pa nan tan snying por byed pa rnams kyi don chen por 'gyur ro/ /rigs kyi bu 'di lta ste dper na mi la la zhig kham pa'i grur zhugs te/ gang gA'i klung chen po rgal bar 'dod par gyur 
na rigs kyi bu 'di ji snyam du sems/ mi des ci 'dra ba'i brtson 'grus kyis gru de btsal bar bya/ gsol pa/ bcom ldan 'das stobs dang ldan pa'i brtson 'grus kyis bgyi'o/ /de ci'i slad du zhe na/ bdag ni chu bo chen po'i nang du zhugs kyi bdag 'gram du ma phyin par 
bar ma dor gru zhig tu 'ong ngo snyam du sems pa'i slad du'o/ /bcom ldan 'das kyis bka' stsal pa/ kun tu snang ba de ltar byang chub sems dpas de bas ches stobs dang ldan pa'i brtson 'grus kyis chos kyi rnam grangs 'di la bslab par bya ste/ stobs chen po dang ldan pa'i 
brtson 'grus kyis sangs rgyas kyi chos thams cad yang dag par bsgrub par bya'o/ /kye ma'o lus 'di ni mi rtag pa ste bdag gis snying po ma blangs par bar ma dor 'chi ba'i dus byas su 'ong ngo zhes yid la byed pa de lta bus bdag ni chu bo chen por zhugs kyis chu bo bzhir zhugs pa'i sems 
</page>

 <page>
<ph>298</ph><p>044-149b</p>
can rnams chu bo chen por zhugs pa las bsgral ba'i phyir dam pa'i chos kyi gru gang gis sems can 'khor ba'i rgya mtshos khyer ba thams cad bsgral bar bya ba'i dam pa'i chos kyi gru chen po sbyar bar bya'o/ /kun tu snang ba de la byang chub sems dpas dam pa'i chos kyi gru chen po sbyar bar bya ba de ci 
'dra zhe na 'di lta ste/ sems can thams cad la sems mnyam pa nyid de bsod nams kyi tshogs mtha' yas pa bsags pa/ tshul khrims kyi snam gyis sbyar ba sbyin pa'i 'khor gyi rgyan gyis brgyan pa bsam pa dang lhag pa'i bsam pa'i bcing ba sra bas dam por sbrel ba/ bzod pa dang des pa 
dang dran pa'i sbyor kas legs par sbyar ba/ byang chub kyi yan lag bdun gyi tshogs can/ brtson 'grus brtan pa dang dge ba'i chos kyi shing gis yang dag par sbyar ba bsam gtan gyi sems kyis las su rung bar byas pa/ dul ba dang zhi ba dang cang shes kyi dge ba'i bzos legs par zin 
par byas pa/ shin tu mi 'khrugs pa'i chos can snying rje chen pos yang dag par zin pa/ bsdu ba'i dngos po dang dpa' bar 'gro bas bstar ba/ shes rab dang ye shes kyis phyir rgol ba legs par bsrungs pa/ thabs mkhas pas rnam par bsags pa legs par byas pa/ tshangs pa'i 
gnas pa bzhis legs par yongs su sbyangs pa/ dran pa nye bar gzhag pa bzhis legs par rnam par bsams pa'i lus kyis bstan pa yang dag pa'i spong bas 'gro ba/ rdzu 'phrul gyi rkang pa'i mgyogs pa'i shugs dang ldan pa dbang pos legs par brtags pas lta ba ngan pa'i shing yon po med pa/ stobs kyi 
shugs yang dag par 'byung bas bar shag shig med pa/ byang chub kyi yan lag gis 'gro ba rnam par dag pa/ gcugs can dgra nyon mongs pa'i bdud kyi lam 'dor bar byed pa/ lam du 'jug par byed pa/ pha rol gyi ngogs su phyin par byed pa/ mu stegs can ngan pa'i mu stegs 'dor bar byed pa/ zhi gnas 
kyi nges par sems pa brtan pa/ lhag mthong gis sbyor ba mtha' gnyis la ma chags par 'jug pa/ rgyu'i chos dang yang dag par ldan pa/ sgra grags pa yangs shing rgya che la mi zad cing tshad med pa tshur shog /dam pa'i chos kyi gru chen po mya ngan las 'das pa'i grong khyer du 'gro ba bde bar 'gro ba/ 
</page>

 <page>
<ph>299</ph><p>044-150a</p>
'jigs pa med par 'gro ba lam du 'gro ba/ 'jig tshogs la lta ba 'dor bar zhugs la tshu rol gyi 'gram nas pha rol gyi 'gram du lta ba thams cad sel ba/ gtse ba med pa'i mya ngan las 'das par myur du song shig ces phyogs bcur sgras go bar byed pa ste/ rigs kyi bu sems 
can thams cad kyi don gyi phyir bskal pa bye ba khrag khrig brgya stong dpag tu med par yid yongs su mi skyo bar byang chub sems dpa' dam pa'i chos kyi gru chen po 'di 'dra ba de sbyar bar bya'o/ /dam pa'i chos kyi gru 'dis chu bo bzhis khyer ba'i sems can thams cad bsgral bar bya'o/ /kun tu snang ba de la 
'dir byang chub sems dpa'i mngon par shes pa myur ba gang zhe na/ gang 'di sems can thams cad la bcos ma ma yin pa'i sbyor ba ste bsam pa dag pas rab tu 'dun pa dang / dge ba'i rtsa ba thams cad yang dag par bsgrub pa'i phyir brtson 'grus 'bar ba dang / tshul bzhin yid la byed pas dge ba 
la 'dun pa dang shes rab yongs su rdzogs par bya ba'i phyir thos pas mi ngoms pa dang / ye shes brtan par bya ba'i phyir nga rgyal med pa dang yon tan thams cad yongs su rdzogs par bya ba'i phyir rab tu 'byung ba la gzhol ba dang / lus dang sems dben par dgon pa na gnas pa dang / skye bo mi srun 
pa rnam par spangs pas 'du 'dzi med pa dang / don dam pa la rton pas chos don du gnyer ba dang shin tu mi 'khrugs pas ye shes kyi don dang / ye shes kyi don yin pas chos kyi don dang mi 'khrugs pas bden pa'i don dang / yang dag par sbyor bar bya bas stong pa nyid kyi don dang / shin tu nye bar zhi ba'i don yin pas 
dben pa'i don yin te rigs kyi bu 'di ni 'dir byang chub sems dpa'i mngon par shes pa myur ba'o/ /de nas bcom ldan 'das la tshe dang ldan pa 'od srung chen pos 'di skad ces gsol to/ /'di ltar dkon mchog brtsegs pa chen po'i chos kyi rnam grangs 'di theg pa chen po la yang dag par zhugs pa'i 
rigs kyi bu'am rigs kyi bu mo rnams la phan 'dogs par gyur pa ni bcom ldan 'das ngo mtshar to/ /bde bar gshegs pa ngo mtshar to/ /bcom ldan 'das dkon mchog brtsegs pa chen po'i chos kyi rnam grangs 'di las tshigs su bcad pa gcig tsam bstan na rigs kyi bu 'am rigs kyi bu mo de 
</page>

 <page>
<ph>300</ph><p>044-150b</p>
bsod nams kyi phung po ji tsam skyed par 'gyur/ de skad ces gsol pa dang / bcom ldan 'das kyis tshe dang ldan pa 'od srung chen po la 'di skad ces bka' stsal to/ /'od srung rigs kyi bu 'am rigs kyi bu mo gang la las 'jig rten gyi khams gang gA'i klung gi bye ma snyed rin po che sna bdun gyis rab 
tu gang bar byas te de bzhin gshegs pa dgra bcom pa yang dag par rdzogs pa'i sangs rgyas rnams la sbyin pa byin pa dang sangs rgyas bcom ldan 'das gang gA'i klung gi bye ma snyed rnams las de bzhin gshegs pa re re'i gtsug lag khang rin po che sna bdun las byas pa gang gA'i klung gi bye ma snyed 
brtsigs pa dang / sangs rgyas bcom ldan 'das gang gA'i klung gi bye ma snyed rnams las de bzhin gshegs pa re re'i nyan thos kyi dge 'dun dpag tu med pa dag la bskal pa gang gA'i klung gi bye ma snyed du bde ba'i yo byad thams cad kyis rim gror byas pa dang / de bzhin gshegs pa yongs su mya 
ngan las 'das pa de dag gi mchod rten rin po che sna bdun las byas pa bas rigs kyi bu 'am rigs kyi bu mo dad pa dang ldan pa gzhan zhig gis dkon mchog brtsegs pa chen po'i chos kyi rnam grangs 'di las tshigs su bcad pa gcig tsam lung mnos te/ lung mnos nas kyang mi spong na de ni 
de bas ches bsod nams mang du skyed do/ /bud med gang zhig lung 'bog na de nam yang log par ltung bar mi 'gyur te/ de nyid de'i bud med kyi lus kyi tha ma yin no/ /sa phyogs gang du chos kyi rnam grangs 'di bshad pa 'am bstan pa 'am/ yi ger 'dri ba 'am yi ger bris nas glegs bam du byas te 
bzhag pa'i sa phyogs de lha dang bcas pa'i 'jig rten gyi mchod rten dang 'dra bar 'gyur ro/ /su zhig chos smra ba las chos kyi rnam grangs 'di nyan pa 'am/ 'dzin pa 'am yi ger 'dri ba de la 'di lta ste/ de bzhin gshegs pa la ji ltar bya ba de bzhin du gus par bya'o/ /'od srung rigs kyi bu 'am/ 
rigs kyi bu mo gang zhig de bzhin gshegs pa'i chos smra ba la bkur stir byed pa dang / btsun par byed pa dang / ri mor byed pa dang / mchod par byed pa de la nga bla na med pa yang dag par rdzogs pa'i byang chub tu lung ston to/ /de 'chi ba'i dus kyi tshe de bzhin gshegs pa mthong bar 'gyur ro/ /de bzhin 
</page>

 <page>
<ph>301</ph><p>044-151a</p>
gshegs pa mthong nas kyang lus kyi las yongs su dag pa bcu 'thob par 'gyur te/ bcu gang zhe na/ 'di lta ste/ tshor bas sems kun tu ma zin par 'chi ba'i dus byed pa dang / de mig 'khrul par mi 'gyur ba dang / lag pa g.yob par mi byed pa dang / rkang pa 'phra bar mi byed pa dang / 
gcin mi gtor ba dang / phyi sa mi 'byung ba dang / de'i snying khar rdul mi 'byung ba dang / khu tshur mi 'chang ba dang / nam mkha' la mi snyegs pa dang / ji ltar 'dug pa de bzhin du tshe'i 'du byed 'dor bar 'gyur ba ste/ lus kyi las yongs su dag pa bcu po de dag 'thob par 'gyur ro/ /ngag gi las yongs 
su dag pa bcu 'thob par 'gyur te/ bcu gang zhe na/ 'di lta ste/ gdangs snyan pa'i tshig dang / mnyen pa'i tshig dang / 'jam pa'i tshig dang / dga' ba'i tshig dang / snum pa'i tshig dang / slar bzlog pa ma yin pa'i tshig dang / gzung bar 'os pa'i tshig dang / btsun pa'i tshig dang / lha dang mis yongs 
su gzung ba'i tshig dang / sangs rgyas kyis yongs su gzung ba'i tshig ste ngag gi las yongs su dag pa bcu po de dag 'thob par 'gyur ro/ /yid kyi las yongs su dag pa bcu thob par 'gyur te/ bcu gang zhe na/ 'di lta ste/ khro bar mi 'gyur ba dang / 'khon du 'dzin pa med pa dang / 'chab 
par mi 'gyur ba dang / 'tshig par mi 'gyur ba dang / nyes pa la mi dga' ba dang / 'khon gcugs la mi dga' ba dang / 'du shes phyin ci log tu mi 'gyur ba dang / spong ba la bag yod par 'gyur ba dang / ma zhum pa'i sems kyis sangs rgyas kyi zhing yongs su dag pa 'dzin pa dang / nga rgyal 
dang che ba'i nga rgyal med par sangs rgyas kyi chos thams cad mngon par sgrub pa'i ting nge 'dzin thob par 'gyur ba ste/ yid kyi las yongs su dag pa bcu po de dag 'thob par 'gyur ro/ /de la 'di skad ces bya ste/ tshor bas nyen cing 'chi ba'i dus mi byed/ /de yi mig la 'khrul par 'gyur ba med/ /
lag pa mi g.yo ba rkang pa 'phra mi 'gyur/ /de ni bshang gci gtor bar yod mi 'gyur/ /de yi snying khar rdul yang 'byung mi 'gyur/ /khu tshur mi 'chang nam mkhar snyegs mi 'gyur/ /'dug bzhin bde bar 'chi ba'i dus byed de/ /lus las yongs su dag pa 'di bcu 'thob/ /gdangs 
</page>

 <page>
<ph>302</ph><p>044-151b</p>
snyan phun sum tshogs shing 'jam mnyen tshig /snum zhing yid 'ong de bzhin dga' bar 'gyur/ /gzhan gyis slar mi bzlog cing gzung 'os tshig /skye bos btsun par bya ba'i tshig tu 'gyur/ /de yi tshig ni lha dang klu dag dang / /mi 'am ci dang de bzhin rgyal bas bsngags/ /des bshad pa yi don kyang 'dzin byed de/ /
des ni ngag las dag pa de dag 'thob/ /khro ba med cing 'khon du 'dzin pa med/ /brtan pa 'chab pa med cing 'tshig pa med/ /nyes la mi dga' 'khon gcugs dga' ba med/ /de yi 'du shes phyin ci log mi 'gyur/ /bslab pa yang dag blangs la sems mi zhum/ /spong ba la ni bag med mi 'gyur te/ /zhum pa 
med pa'i sems kyis zhing sbyong byed/ /nga rgyal las kyang nga rgyal yongs spangs nas/ /ting 'dzin 'byor pa thams cad mngon bsgrubs shing / /yid kyi mngon par bsgrubs pa'i chos rnams 'thob/ /chos rnams 'di dag ldan par gyur pa la/ /sangs rgyas dngos po dkon par mi 'gyur ro/ /'od srung gang la la bde 
ba'i yo byad thams cad kyis nga la bkur sti byed par 'dod pa dang mchod pa thams cad kyis mchod par 'dod pa des dkon mchog brtsegs pa chen po'i chos kyi rnam grangs 'di gzung bar bya/ kun chub par bya/ yi ger bri bar bya/ bklag par bya/ bcang bar bya'o/ /'od srung de ltar na de bzhin gshegs pa dgra bcom pa yang 
dag par rdzogs pa'i sangs rgyas rnams la mchod pa bla na med pa byas par 'gyur ro/ /bcom ldan 'das kyis de skad ces bka' stsal nas/ tshe dang ldan pa 'od srung chen po dang / byang chub sems dpa' sems dpa' chen po sangs rgyas kyi zhing sna tshogs nas 'dus pa de dag dang / dge slong de dag 
dang / lha dang / mi dang / lha ma yin dang / dri zar bcas pa'i 'jig rten yi rangs te/ bcom ldan 'das kyis gsungs pa la mngon par bstod do// //'phags pa dkon mchog brtsegs pa chen po'i chos kyi rnam grangs le'u stong phrag brgya pa las 'od srung gi le'u zhes 
bya ste bzhi bcu rtsa gsum pa rdzogs so// //rgya gar gyi mkhan po dzi na mi tra dang / shI len dra bo d+hi dang / zhu chen gyi lo ts+tsha ba ban de ye shes sdes bsgyur cing zhus te skad gsar chad kyis kyang bcos nas gtan la phab pa// // 
</page>



</text>