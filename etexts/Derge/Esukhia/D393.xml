
<text>


 <page>
<ph>440</ph><p>079-220b</p>
@##/ /rgya gar skad du/ shrIdz+nyA na mA la tan+t+ra rA dza/ bod skad du/ dpal ye shes phreng ba'i rgyud kyi rgyal po/ dpal rdo rje sems dpa' la phyag 'tshal lo/ /kye lags gsang bdag rdo rje 'dzin/ /gsang ba bla na med pa yi/ /lta ba zhes pa gang gang lags/ /spyod 
pa gang dang gang lags pa/ /gtso bos bdag la bshad du gsol/ /bcom ldan 'das kyis bka' stsal pa/ /lta ba shes rab pha rol phyin/ /gdod nas spros bral lhun gyis grub/ /rang rig ye shes dbyings na gsal/ /ma rig mun pas bsgribs pa med/ /shes rab snying po 
rtser byung ba/ /lta ba kun gyi yang rtse yin/ /don dam rang rig ye shes la/ /blang ba med cing dor ba med/ /dman dang gya nom gnyis ka med/ /bsgom pa po med bsgom bya med/ /dmigs med gnas su snying rje dang / /dmigs med gnas su shes rab gnyis/ /blo dang lhan cig 
gcig gyur pa/ /nam mkhar nam mkha'i rang bzhin no/ /rang rig ye shes gang 'dod pas/ /mtshan ma'i rnam rtog bsgom pa min/ /dman pa rnams la skur mi gdab/ /de nyid la yang sgro mi gdags/ /dang por bskal par bsgoms pa dang / /rang rig skad cig thob pa 
gnyis/ /brgya stong la sogs char mi phod/ /dpe dang bgrang bar mi nus te/ /dper na mtsho dang rlabs rjes bzhin/ /dngos po sgom pa bsgom pa min/ /dngos med sgom pa sgom pa min/ /dngos dang dngos med ro mnyam na/ /ma bsgoms na yang bsgoms pa nyid/ /bsgom 
dang mi bsgom gnyis ka med/ /'od gsal de la sems zin na/ /gzung 'dzin dgra yi dpung rnams 'joms/ /phyogs bcu 'jig rten khams bcas pa'i/ /dpa' bo mkha' 'gro mchod pa'i gnas/ /rab kyis mnyam gzhag rjes thob spangs/ /'bring gis rjes thob 
stong par lta/ /tha mas rjes thob sgyu mar lta/ /seng ge lta bu'i lta spyod ni/ /bzhi pa yin par nga yis gsungs/ /de nas spyod pa'i rgyal po bshad/ /spyod pa rnam pa gsum yin te/ /kun tu bzang po b+hu su ku/ /a ba d+hU tI gsum yin no/ /spyod pa'i dus dang gnas dang 
</page>

 <page>
<ph>441</ph><p>079-221a</p>
zas/ /gang zag dang ni dbye ba dang / /ngo bo dang ni tshad dang yang / /thabs dang dgongs pa dgos pa dang / /mkhas pas kun la sbyar bar bya/ /sangs rgyas rigs dang rdo rje'i rigs/ /rin chen rigs dang pad+ma'i rigs/ /las kyi rigs dang spyod pa lnga/ /
kun tu bzang po'i spyod pa yin/ /sdom pa gsum la gnas pa dang / /dkon mchog gsum ni 'dzin pa dag /sangs rgyas kyi ni mchog gi spyod/ /rdo rje dril bu phyag rgya 'dzin/ /bla ma 'dzin pa rdo rje'i spyod/ /dam tshig yid 'ong dus bzhi ru/ /sbyin pa rnam bzhi rin chen spyod/ /
theg pa gsum dang dam chos 'dzin/ /pad+ma shar gyi spyod pa yin/ /dam tshig thams cad ldan pa dang / /ma grol la sogs dgrol ba ni/ /rta yi rgyal po'i spyod pa yin/ /za ba nyal ba 'chag pa gsum/ /rnal 'byor chen pos gnas bya ste/ /g.yeng bas g.yeng ba spong ba ni/ /
b+hu su ku yi spyod pa'o/ /rgyan 'chang ba dang bdud rtsi myang / /phyag rgya bsten dang rnam pa gsum/ /a bad+hU tI'i spyod pa ste/ /rgyan la drug ste phyag rgya lnga/ /bdud rtsi bcu ste mi gtsang bas/ /mi gtsang 'khrudapa'i spyod pa'o/ /gnas ni kha na ma tho med/ /phyi nang g.yeng med gnas 
yin no/ /rtog pa 'joms pa slob pa'i dus/ /grub na rdzu 'phrul ston pa'i dus/ /thabs ni gzhan gyis mthong ba dang / /sgro dang skur pa med pa'o/ /dgongs pa gnyen po'i stobs yin te/ /rnyed dang bkur sti grags pa dang / /zug rngu'i kha zas ma yin te/ /bla ma'i 
dus thabs legs bsten blang / /kha zas rnam rtog chung ba yi/ /las dang po yis bya bar gsungs/ /dbye ba gsum dang bye brag ni/ /gong du gsungs pa kho na'o/ /ngo bo rtog med sems de nyid/ /gtsang sme 'gags dang sprul pa ston/ /'di nyid 'grub pa'i tshad yin no/ /
dgos pa la yang gnyis yod de/ /gtsang sme spang ba dgos pa las/ /dgos pa dngos la rnam pa bzhi/ /rang sems brtan g.yo brtag pa dang / /phyag rgya khyad par tshol ba dang / /des 'dul gang zag gzhug pa dang / /mi mos skur pa dgag pa'o/ /gsang sngags 
</page>

 <page>
<ph>442</ph><p>079-221b</p>
rgyal po'i lta spyod kyis/ /'khor gyi dpa' bo mkha' 'gro tshogs/ /dus dang brgyal dang 'gyel gyur pas/ /dbugs dbyung ba yi ting 'dzin gyis/ thams cad dran pa slar rnyed nas/ /thams cad mgrin gcig 'di skad gsol/ /dngos po ro mnyam gyur pa yi/ /
lta ba 'di yang ngo mtshar che/ /g.yeng bas g.yeng ba spang ba yi/ /spyod pa 'di yang ngo mtshar che/ /chos rnams stong par ro mnyam na/ /lta dang mi lta ga la yod/ /gtsang sme bdud rtsi ro gcig la/ /spyod dang mi spyod ga la yod/ /dbang bskur ba dang rdo rje 'dzin/ /
mnyam gzhag rjes thob ga la yod/ /thams cad sems kyi ngo bo la/ /gzung dang 'dzin pa ga la yod/ /'jigs byed chen pos bka' stsal pa/ /'khor ba thog ma med pa nas/ /lhan cig skyes pa'i sgrib g.yogs kyis/ /rin chen sems ni dri can byas/ /zla ba 
rab rib sel byed de/ /mig gis rang gi rdul mi mthong / /sems kyis de nyid ma rtogs par/ /tha dad gzung 'dzin sna tshogs 'dzin/ /de phyir lta ba'i rgyal po bstan/ /mi shes pa yi rab rib kyis/ /bdud rtsi'i de nyid ma shes te/ /gtsang dang mi gtsang la 
sogs brtags/ /de phyir spyod pa'i rgyal po bstan/ /gnas pa'i rkyen dang g.yeng ba'i rkyen/ /de phyir zung 'jug rgyal po bstan/ /rkyen dang dbang po rab 'bring gis/ /mnyam gzhag rjes thob rgyal po bstan/ /mi shes pa yi rab rib kyis/ /'khrul pas 
gzung 'dzin gnyis su brtags/ /de phyir sems kyi rgyal po bstan/ /lta spyod 'di la nan tan gyis/ /de nas thams cad dga' zhing mgu nas yi rangs te/ phyi nang gi mchod pas mchod nas mi snang bar gyur to/ /dpal ye shes phreng ba'i rgyud kyi rgyal po 
lta spyod zung du 'jug pa rdzogs so// //rnal 'byor ma tsan+d+ra mA la dang / dge slong shAkya ye shes kyis bsgyur ba'o// // 
</page>


</text>