
<text>



 <page>
<ph>350</ph><p>059-175b</p>
 @#/ /rgya gar skad du/ Ar+ya bi kurban rA dza pa ri pr-its+tshA nA ma ma hA yA na sU tra/ bod skad du/ 'phags pa rnam par 'phrul pa'i rgyal pos zhus pa zhes bya ba theg pa chen po'i mdo/ bam po dang po/ sangs rgyas dang byang chub sems dpa' thams cad la phyag 'tshal 
lo/ /'di skad bdag gis thos pa dus gcig na/ bcom ldan 'das mnyan yod na rgyal bu rgyal byed kyi tshal mgon med zas sbyin gyi kun dga' ra ba na dge slong nyi khri'i dge slong gi dge 'dun mang po dang / byang chub sems dpa' byams pa dang / spyan ras gzigs dbang phyug dang / 
mthu chen thob dang / seng ge blo gros dang / seng ge'i tog dang / seng ge'i rtsal gyis 'gro ba la sogs pa thams cad kyang skye ba gcig gis thogs pa khri dang yang thabs cig tu bzhugs te/ byang chub sems dpa' sems dpa' chen po rnam par 'phrul pa'i rgyal po yang de nyid du 
'dus par gyur te 'dug go/ /yang de'i tshe bcom ldan 'das 'khor 'bum phrag du ma'i nang na 'di lta ste/ theg pa chen po la yang dag par zhugs pa nyid las brtsams te chos ston to/ /de nas byang chub sems dpa' sems dpa' chen po rnam par 'phrul pa'i rgyal po 
stan las langs te/ bla gos phrag pa gcig tu gzar nas/ pus mo g.yas pa'i lha nga sa la btsugs te/ bcom ldan 'das ga la ba de logs su thal mo sbyar ba btud nas bcom ldan 'das la 'di skad ces gsol to/ /gal te zhus nas zhu ba lung bstan pa'i slad 
du bcom ldan 'das kyis bdag la skabs phye na/ bcom ldan 'das de bzhin gshegs pa dgra bcom pa yang dag par rdzogs pa'i sangs rgyas la bdag phyogs 'ga' zhig zhu lags so/ /de skad ces gsol pa dang / bcom ldan 'das kyis byang chub sems 
dpa' rnam par 'phrul pa'i rgyal po la 'di skad ces bka' stsal to/ /rnam par 'phrul pa'i rgyal po la dri ba lan gdab pa'i phyir/ de bzhin gshegs pas khyod la skabs phye bas rnam par 'phrul pa'i rgyal po khyod ci dang ci 'dod pa dris shig dang / ngas khyod kyi dri ba de dang 
</page>

 <page>
<ph>351</ph><p>059-176a</p>
de'i lung bstan pas khyod kyi sems rangs par bya'o/ /de ltar bcom ldan 'das kyis byang chub sems dpa' rnam par 'phrul pa'i rgyal po la skabs phye ba dang tshim zhing mgu la yi rangs te/ dga' ba dang bde ba dang / yid bde ba skyes nas bcom ldan 
'das la 'di skad ces gsol to/ /bcom ldan 'das ji ltar na byang chub sems dpa' sems dpa' chen po rnams theg pa chen po 'di la rnam par 'phrul pa dang / theg pa chen po 'di la sems can gzhan dag dang / gang zag gzhan dag 'tshal bar bgyid pa dang / 
rnam par 'phrul pa des kyang bdud thams cad dang / lhag pa'i nga rgyal can thams cad dang / phas kyi rgol ba thams cad dang / dmigs par lta ba la mngon par zhen pa thams cad tshad bkum nas theg pa chen po 'di la 'god par bgyid pa dang / smon lam phun sum tshogs 
par 'gyur ba dang / 'di lta ste/ bla na med pa yang dag par rdzogs pa'i byang chub la brtul zhugs grub pa yongs su rdzogs par 'gyur ba lags/ de skad ces gsol pa dang / bcom ldan 'das kyis byang chub sems dpa' rnam par 'phrul pa'i rgyal po la 'di skad 
ces bka' stsal to/ /rnam par 'phrul pa'i rgyal po legs so legs so/ /rnam par 'phrul pa'i rgyal po khyod de bzhin gshegs pa la don de lta bu dri bar sems pa yang legs so/ /rnam par 'phrul pa'i rgyal po de'i phyir legs par rab tu nyon la yid la zung 
shig dang / ji ltar na byang chub sems dpa' sems dpa' chen po rnams theg pa chen po 'di la rnam par 'phrul pa dang / theg pa chen po 'di la sems can gzhan dag dang / gang zag gzhan dag 'dod par byed pa dang / rnam par 'phrul pa des kyang / bdud 
thams cad dang / lhag pa'i nga rgyal can thams cad dang / phas kyi rgol ba thams cad dang / dmigs par lta ba la mngon par zhen pa thams cad tshar bcad nas theg pa chen po 'di la 'god par byed pa dang / smon lam phun sum tshogs par 'gyur ba dang / 
</page>

 <page>
<ph>352</ph><p>059-176b</p>
'di lta ste/ bla na med pa yang dag par rdzogs pa'i byang chub la brtul zhugs grub par 'gyur ba ngas bshad do/ /bcom ldan 'das legs so zhes gsol nas/ byang chub sems dpa' rnam par 'phrul pa'i rgyal pos bcom ldan 'das kyi ltar nyan pa dang / 
bcom ldan 'das kyis 'di skad ces bka' stsal to/ /rnam par 'phrul pa'i rgyal po bzhi po 'di dag ni/ byang chub sems dpa' rnams kyi rnam par 'phrul pa ste/ bzhi gang zhe na/ 'di lta ste/ tshul khrims kyi rnam par 'phrul pa dang / mngon par shes 
pa'i rnam par 'phrul pa dang / shes pa'i rnam par 'phrul pa dang / shes rab kyi rnam par 'phrul pa ste/ rnam par 'phrul pa'i rgyal po bzhi po de dag ni byang chub sems dpa' rnams kyi rnam par 'phrul pa'o/ /rnam par 'phrul pa'i rgyal po de la tshul khrims kyi rnam 
par 'phrul pa gang zhe na/ rnam par 'phrul pa'i rgyal po de la byang chub sems dpa' tshul khrims phun sum tshogs pa yin te/ ma ral ba'i tshul khrims dang / ma zhig pa'i tshul khrims dang / ma 'dres pa'i tshul khrims dang / rnyog pa med pa'i tshul khrims dang / 
dmigs pa med pa'i tshul khrims dang / gnod pa med pa'i tshul khrims dang / ma smad pa'i tshul khrims dang / mi gdung ba'i tshul khrims dang / legs par yongs su bsrung ba'i tshul khrims dang / mkhas pas bsngags pa'i tshul khrims dang / 
sems can yongs su smin par byed pa'i tshul khrims dang / dam pa'i chos yongs su bsrung ba'i tshul khrims dang / pha rol bde ba dang / mchog tu dga' ba dang / mgu ba'i tshul khrims dang / srid pa'i 'gro ba thams cad du skye ba la mi gnas 
pa'i tshul khrims dang / zhi gnas la gnas pa'i tshul khrims dang / lhag mthong gi rjes su 'gro ba'i tshul khrims dang / chos zab mo la mos pa'i tshul khrims dang / mngon par shes pa nyams pa med pa'i tshul khrims dang / stong pa nyid dang / mtshan 
</page>

 <page>
<ph>353</ph><p>059-177a</p>
ma med pa dang / smon pa med pa sgom pa'i tshul khrims dang / zhi ba dang / rab tu zhi ba dang / nye bar zhi ba'i tshul khrims dang / sangs rgyas kyi chos sdud cing yang dag par ston pa'i tshul khrims dang / sems can thams cad yongs su mi gtong 
ba'i tshul khrims dang / byams pas rjes su bsrung ba'i tshul khrims dang / snying rje chen po rtsa bar gyur pa'i tshul khrims dang / dag cing dang ba'i tshul khrims dang / spyod lam ma brtags pa'i tshul khrims dang / sbyangs pa'i yon tan dang / yo byad bsnyungs 
pa la gnas pa'i tshul khrims dang / bsod nams kyi sbyin gnas su gyur pa'i tshul khrims dang / shin tu rnam par dag pa'i tshul khrims dang / de bzhin gshegs pa'i rigs rgyun mi 'chad pa'i tshul khrims dang / chos kyi rigs yongs su srung ba'i tshul khrims 
dang / 'phags pa'i dge 'dun 'gugs pa'i tshul khrims dang / byang chub kyi sems la rab tu gnas pa'i tshul khrims dang / pha rol tu phyin pa drug gis nye bar brtan pa'i tshul khrims dang / dran pa nye bar gzhag pa dang / yang dag par spong ba dang / 
rdzu 'phrul gyi rkang pa dang / dbang po dang / stobs dang / byang chub kyi yan lag dang / lam sgom pa'i tshul khrims dang / byang chub kyi phyogs dang 'thun pa'i chos thams cad yang dag par sgrub pa'i tshul khrims te/ rnam par 'phrul pa'i rgyal po de ltar tshul 
khrims phun sum tshogs pa'i byang chub sems dpa' gang smon pa de 'grub par 'gyur ro/ /ci zhig smon ce na/ de ltar tshul khrims phun sum tshogs pa'i byang chub sems dpa' ni stong gsum gyi stong chen po sreg pa'i bskal pa chen po'i mes rab tu gang zhing 'dug pa la 
gal te byang chub sems dpas me 'di rab tu zhi bar gyur cig ces smon lam de skad btab na/ me de rab tu zhi zhing med par 'gyur ro/ /de 'dod na stong gsum po 'di mes yongs su gang bar byin gyis rlob bo/ /de 'dod na me tog gis kun du bkram par byin gyis rlob bo/ /
</page>

 <page>
<ph>354</ph><p>059-177b</p>
de 'dod na thams cad rin po che'i rang bzhin du byin gyis rlob bo/ /de 'dod na 'jig rten gyi khams gang gA'i klung gi bye ma snyed dag gi ri'i rgyal po ri rab de dag thams cad ri gcig tu byin gyis rlob bo/ /rnam par 'phrul pa'i rgyal po de ltar tshul khrims phun sum tshogs pa'i 
byang chub sems dpa' 'dod na/ 'jig rten gyi khams gang gA'i klung gi bye ma snyed dag gi rgya mtsho chen po de dag thams cad rgya mtsho chen po gcig tu byin gyis rlob bo/ /de tshul khrims la gnas pa/ de dang ldan na gang smon pa de 'grub cing / gang byin gyis 
brlabs pa de de bzhin du 'gyur ro/ /rnam par 'phrul pa'i rgyal po tshul khrims la gnas pa'i byang chub sems dpa' de ni rnam par 'phrul pa bzhi po 'di dag dang ldan par 'gyur ro/ /tshul khrims dang ldan pa de bla na med pa yang dag par rdzogs pa'i byang chub tu sems 
kyis smon pa de yang 'grub par 'gyur ro/ /rnam par 'phrul pa'i rgyal po sngon byung ba 'das pa'i dus bskal pa grangs med pa/ shin tu grangs med pa/ rgya che ba/ tshad med pa dang / bsam gyis mi khyab pa na/ de bzhin gshegs pa 'od dri ma med pa'i 'od zer gyi 
rgyal po zhes bya ba rig pa dang zhabs su ldan pa/ bde bar gshegs pa/ 'jig rten mkhyen pa/ skyes bu 'dul ba'i kha lo sgyur ba/ bla na med pa/ lha dang mi rnams kyi ston pa/ sangs rgyas bcom ldan 'das 'jig rten du byung bar gyur te/ rnam par 'phrul 
pa'i rgyal po de bzhin gshegs pa 'od dri ma med pa'i 'od zer gyi rgyal po de'i gsung rab la byang chub sems dpa' rdo rje'i lte ba zhes bya ba tshul khrims la gnas pa'i stobs dang ldan pa/ tshul khrims shin tu yongs su dag pa zhig byung ste/ rnam par 'phrul pa'i rgyal po 
byang chub sems dpa' rdo rje'i lte ba de dgon pa'i gnas na 'chag pa na/ 'di lta ste/ chos 'du ba 'phags pa la 'grus shing brtson par gyur te/ sangs rgyas kyi chos la gnas pa na tshul bzhin du sbyor ba 'di lta bu byung ste/ gang chos thams cad la mi dmigs pa de 
</page>

 <page>
<ph>355</ph><p>059-178a</p>
ni tshul khrims so/ /gang dngos po thams cad la mngon par ma zhen pa de ni tshul khrims so/ /gang nyon mongs pa thams cad rab tu zhi ba de ni tshul khrims so/ /gang lus gzugs brnyan dang 'dra bar shes pa de ni tshul khrims so/ /gang ngag brag ca lta bur 
shes pa de ni tshul khrims so/ /gang sems la sgyu ma'i chos lta bur so sor rtog pa de ni tshul khrims so/ /gang dge ba dang mi dge ba'i chos rnam pa gnyis su mi 'byed pa de ni tshul khrims so/ /gang 'dod chags la mi sdug par so sor rtog pa de ni tshul khrims so/ /gang zhe sdang 
la byams pa sgom pa de ni tshul khrims so/ /gang shes rab kyi gti mug gi dra ba rnam par 'joms pa de ni tshul khrims so/ /gang 'dod chags dang zhe sdang dang / gti mug gi dngos po rnams mi dmigs pa de ni tshul khrims so/ /gang chos thams cad la mi rtog pa dang / rnam 
par mi rtog pa dang mi sems pa dang / mi lta ba de ni tshul khrims so/ /gang bdag tu lta ba med pa dang / sems can du lta ba med pa dang / srog tu lta ba med pa dang / gang zag tu lta ba med pa dang / chad par lta ba med pa dang / rtag par lta ba med pa de ni tshul khrims so/ /gang 
chos thams cad la mngon par 'du mi byed pa de ni tshul khrims so/ /gang sems skrag pa med pa de ni tshul khrims so/ /gang khams gsum la mi gnas pa de ni tshul khrims so/ /gang chos mi skye ba la yid ches pa de ni tshul khrims so/ /gang mi skye ba'i chos la bzod pa la mos 
pa de ni tshul khrims so/ /gang rnyed pa dang bkur sti don du mi gnyer ba de ni tshul khrims so/ /gang stong pa nyid kyis mi skrag pa de ni tshul khrims so/ /gang mtshan ma med pa sgom pa de ni tshul khrims so/ /gang smon pa dang bral ba de ni tshul khrims so/ /gang tshul khrims kyi 
phung po de nyid kyis rlom sems su mi byed pa de ni tshul khrims so/ /gang tshul khrims des bdag la mi stod pa dang gzhan la mi smod pa de ni tshul khrims so/ /gang skye mched rnams la mngon par dga' ba med pa de ni tshul khrims so/ /gang yul la mi 'phro ba de ni tshul 
</page>

 <page>
<ph>356</ph><p>059-178b</p>
khrims so/ /gang phung po rnams chos kyi phung po dang mnyam pa nyid de ni tshul khrims so/ /gang khams rnams chos kyi dbyings dang mnyam pa nyid de ni tshul khrims so/ /gang rtsod pa dang 'thab pa med pa gtso bor gyur pa de ni tshul khrims so/ /gang dge ba'i chos rnams la 
brtson pa mi gtong ba de ni tshul khrims so/ /gang chos thams cad shin tu zhi ba dang / rab tu zhi bar shes shing rab tu shes te lus kyis bsgrubs nas gnas pa de ni tshul khrims so snyam mo/ /rnam par 'phrul pa'i rgyal po de ltar byang chub sems dpa' rdo rje'i lte 
ba tshul khrims la rab tu gnas pa de lta bu dang ldan zhing chos 'phags pa la sbyor ba 'di dang / phyin ci ma log par tshul bzhin yid la byed pa 'di la gnas shing dge slong de tshul khrims la gnas pa de dang / chos 'phags pa la sbyor ba de dang / tshul bzhin yid la byed pa de rtsom 
zhing 'chags na 'chag pa dang / bdud kyi bu rnam par gnon pa zhes bya ba 'khor dang bcas pa bdud brgyad khri bzhi stong thams cad kyang dpung dang g.yog 'khor du bcas pa thams cad kyang go mtshon dang bcas pa sha stag dang lhan cig tu bgegs kyi las byed par 'ongs te/ lus phra mor 
byin gyis brlabs nas lus mi snang bar byas te/ dge slong de'i sems kyi spyod pa la glags lta zhing lo stong du rjes su 'brang bar gyur to/ /des lo stong du yang dge slong de'i sems rnam par g.yeng ba gang gis sdang bar 'gyur ba dang / 'tshe bar 'gyur ba de lta bu'i sems rnam 
par g.yeng ba'i sems skye ba gcig kyang ma mthong ngo / /de nas bdud kyi bu rnam par gnon pa lo stong 'das nas g.yog 'khor dang bcas te/ lus chen po mngon par bstan nas ral gri dang / mda' gzhu dang / mdung thung dang / mda' bo che lag na thogs pa rnams kyis dge slong de'i 
mdun du 'jigs pa ston par gyur to/ /dge slong rdo rje'i lte bas bdud kyi 'khor chen po ral gri dang / mda' gzhu dang / mdung thung dang / mda' bo che thogs pa rnams kyis 'jigs par ston par mthong ngo / /mthong nas kyang tshig 'di skad smras so/ /bdag gis bden pa'i tshig gang gis 
</page>

 <page>
<ph>357</ph><p>059-179a</p>
bdag chos 'phags pa 'di la sbyor ba na tshul khrims kyi phung po dang / tshul bzhin du sbyor ba shin tu yongs su dag pa lta na bden pa dang bden pa'i tshig des bdud rnams dang / bdud kyi 'khor rnams kyi ral gri dang / mda' gzhu dang / mdung thung dang / mda' bo 
che la sogs pa ji snyed lag na thogs pa 'di dag me tog ud pa la dang / pad ma dang / ku mu da dang / pad ma dkar po dang / tsam pa ka dang / sna ma'i me tog dang / bar shi ka dang / mkhan pa'i phreng ba rnams su gyur cig /bdud rnams dang / bdud kyi ris kyi lha 
rnams kyi bdag gi gzugs dang / lus dang / kha dog dang / smon lam ci 'dra de 'dra ba kho nar gyur cig ces smras te/ rnam par 'phrul pa'i rgyal po byang chub sems dpa' rdo rje'i lte bas tshig de skad smras ma thag tu bdud rnams dang / bdud kyi 'khor de rnams kyi ral gri dang mda' 
gzhu dang / mdung thung dang mda' bo che la sogs pa lag na thogs pa ji snyed yod pa me tog kha dog sna tshogs pa'i phreng ba bsung zhim pa/ yid du 'ong ba/ blta na sdug pa/ de snyed gnas par gyur to/ /bdud de rnams kyang dge slong gi gzugs de lta bu nyid du gyur te/ de dag 
thams cad rab tu byung ba'i khongs su gtogs shing gos ngur smrig bgos la skra dang kha spu bregs par snang bar gyur to/ /rnam par 'phrul pa'i rgyal po de nas bdud rnam par gnon pas dge slong de'i cho 'phrul rgya chen po mthong nas ngo mtshar du gyur te/ g.yog 'khor dang bcas par dge slong de'i 
rkang pa la gtugs nas 'di skad ces smras so/ /dge slong khyod kyis chos gang dag thob par khyod la 'di lta bu'i byin gyi rlabs yod par gyur/ de skad ces smras pa dang / rnam par 'phrul pa'i rgyal po dge slong rdo rje'i lte bas bdud rnam par gnon pa la 'di skad ces smras so/ /grogs po byin 
gyi rlabs 'di ni rnyed pa las gyur pa ma yin gyi chos thams cad dmigs su med pa las byin gyi rlabs 'di yod par gyur to/ /grogs po byin gyi rlabs 'di ni rnyed pa las ma gyur gyi chos thams cad ma rnyed pa las byin gyi rlabs 'di yod par gyur to/ /grogs po byin gyi rlabs 'di ni lus dang / 
</page>

 <page>
<ph>358</ph><p>059-179b</p>
ngag dang / sems la gnas pa las gyur pa ma yin gyi/ chos thams cad la mi gnas pa las byin gyi rlabs 'di yod par gyur to/ /grogs po byin gyi rlabs 'di ni mtshan mar 'dzin pa las gyur pa ma yin gyi/ mtshan ma med pa las byin gyi rlabs 'di yod par gyur 
to/ /byin gyi rlabs 'di ni chos gang la yang gnas shing gnas pa med pa las byin gyi rlabs 'di yod par gyur to/ /de nas byang chub sems dpa' rdo rje'i lte ba la bdud rnam par gnon pas 'di skad ces smras so/ /dge slong khyod kyi sems la kho bos lo stong du bltas na khyod 
kyi sems kyi rgyu ba ma mthong ngo / /de nas dge slong rdo rje'i lte bas 'di skad ces smras so/ /gal te grogs po khyod kyis bskal pa gang gA'i klung gi bye ma snyed du spyod cing / sems yongs su bltas su zin kyang rnyed par mi 'gyur ro/ /de ci'i phyir zhe na/ 'di ltar 
sems ni/ nang nas kyang mi rnyed/ phyi rol nas kyang mi rnyed/ gnyis ka med par yang mi rnyed pa'i phyir ro/ /grogs po khyod kyi sgyu ma mkhan gyi sprul pa la sems kyi rgyu ba rnyed dam/ smras pa/ dge slong de ni mi rnyed do/ /sgyu ma mkhan gyis sprul pa la sems kyang med/ 
sems pa yang med na de ga la rnyed/ smras pa/ grogs po chos thams cad ni sgyu mar sprul pa'i ngo bo nyid du de bzhin gshegs pas bshad de/ de'i phyir de la sems dang sems pa mi rnyed do/ /smras pa/ gal te dge slong khyod sems sam sems pa mi rnyed na khyod ji ltar 'gro 
ba'am 'ong ba dang / tshig tu smra bar byed/ smras pa/ 'di lta ste/ dper na/ sgyu ma mkhan gyis sprul pa'i mi 'ong ba dang / 'gro ba dang / tshig smra bar byed pa ltar kho bo'i 'ong ba dang / 'gro ba dang / tshig smra bar yang de dang 'dra'o/ /smras pa/ dge slong khyod brtson 'grus 
rtsom pa 'di dang / tshul khrims la gnas pa 'di dang / chos 'phags pa la sbyor ba 'di dang / 'jug pa 'dis ci zhig 'dod/ smras pa/ gnas med pa 'dod do/ /smras pa/ gnas med pa ji ltar 'dod/ smras pa/ de la 'gro ba med pas 'gro ba'am 'gro bar 'gyur ba gang yang med de/ 
</page>

 <page>
<ph>359</ph><p>059-180a</p>
grogs po gnas med pa zhes bya ba de ni smon pa med pa'i tshig bla dgas so/ /yang brtson 'grus rtsom pa 'di dang / tshul khrims la gnas pa 'di dang / chos 'phags pa la sbyor ba 'di dang / 'jug pa 'dis ci zhig 'dod/ ces rnam par gnon pa khyod kyis 
smras pa de gzugs skye bar mi 'dod/ 'gag par mi 'dod/ gnas par mi 'dod/ tshor ba dang / 'du shes dang / 'du byed rnams dang / rnam par shes pa skye bar mi 'dod/ 'gag par mi 'dod/ gnas par mi 'dod/ chos thams cad kyang skye bar mi 
'dod/ 'gag par mi 'dod/ gnas par mi 'dod do/ /rnam par gnon pa 'jug pa gang gzugs so sor mi 'dzin pa dang / tshor ba dang / 'du shes dang / 'du byed rnams dang / rnam par shes pa yongs su mi 'dzin pa de 'dod cing de la blta'o/ /rnam par 
gnon pa 'phags pa rnams kyi 'jug pa gang yin pa de kho bo'i 'jug pa'o/ /smras pa/ dge slong ji ltar 'jug /smras pa/ rnam par gnon pa so so'i skye bo'i chos gang dag yin pa dang / sangs rgyas kyi chos gang dag yin pa de dag thams cad mnyam zhing gnyis su 
med pa dang / slob pa'i chos gang dag yin pa dang / sangs rgyas kyi chos gang dag yin pa de dag mnyam zhing gnyis su med pa dang / mi slob pa'i chos gang dag yin pa dang / sangs rgyas kyi chos gang dag yin pa de dag mnyam zhing gnyis su med pa dang / rang sangs 
rgyas kyi chos gang dag yin pa dang / sangs rgyas kyi chos gang dag yin pa de dag mnyam zhing gnyis su med pa dang / 'das pa'i chos gang dag yin pa dang / ma 'ongs pa'i chos gang dag yin pa dang / da ltar byung ba'i chos gang yin pa de dag mnyam zhing gnyis su med 
pa de ni skye ba med pa mnyam pa nyid kyis mnyam pa dang / 'byung ba med pa mnyam pa nyid kyis mnyam pa dang / 'gag pa med pa mnyam pa nyid kyis mnyam pa ste/ mnyam pa nyid 'di rnams mi spong ba gang yin pa'i mnyam pa nyid de bstan pa'i phyir/ sems can 
</page>

 <page>
<ph>360</ph><p>059-180b</p>
rnams la chos 'chad par 'dod do/ /grogs po yang dag par 'jug pa 'di ni 'dod pa'i khams su 'jug pa ma yin/ gzugs kyi khams su 'jug pa ma yin no/ /gzugs med pa'i khams su 'jug pa ma yin no/ /gang dag mnyam pa nyid la gnas pa dag ni chos 
nyid las mi g.yos/ rnam par mi g.yo/ 'gro bar mi byed/ mi 'gro bar mi byed do/ /grogs po 'di dag ni yang dag par 'jug pa zhes bya'o/ /de bzhin nyid 'jug pa gang yin pa chos thams cad kyi 'jug pa yang de yin no/ /chos kyi dbyings kyi 'jug pa gang yin pa 
chos thams cad kyi 'jug pa yang de yin no/ /yang dag pa'i mtha'i 'jug pa gang yin pa chos thams cad kyi 'jug pa yang de yin no/ /'jug pa de lta bu 'dod pa gang yin pa de ni 'dod pa yang med/ 'jug pa yang med par yang dag par rjes su mthong zhing mngon par zhen 
par mi byed de/ grogs po 'di ni yang dag par 'jug pa zhes bya'o/ /de nas byang chub sems dpa' rdo rje'i lte ba la bdud rnam par gnon pas 'di skad ces smras so/ /dge slong khyod yang dag pa'i sbyor ba 'dis chos gang zhig rtogs/ smras pa/ grogs po yang dag pa'i 
sbyor ba 'dis ni kho bos dam pa med pa'i chos rtogs so/ /lhag par byed pa med pa dang / rlom sems med pas kyang mnyam pa nyid rtogs par byas so/ /yang khyod kyi chos gang rtogs shes gang de skad smras pa yang dag pa'i sbyor ba 'di ni rtog pas rab tu phye ba ma yin gyi 
yang dag pa'i sbyor ba 'di ni lhag pa'i nga rgyal med pa'o/ /yang dag pa'i sbyor ba 'di ni thob pas rab tu phye ba ma yin gyi yang dag pa'i sbyor ba 'di ni thob par rab tu phye ba dang bral ba ste/ yang dag pa'i sbyor ba 'dis chos gang yang rtogs pa med do/ /yang dag pa'i sbyor ba 
zhes bya ba 'dis ni sbyor ba med pa'i tshig bla dgas so/ /de nas byang chub sems dpa' rdo rje'i lte ba la bdud rnam par gnon pas 'di skad ces smras so/ /dge slong khyod tshul khrims yang dag par blangs pa 'dis ci zhig thob par 'gyur/ smras pa/ rnam par gnon pa kho 
</page>

 <page>
<ph>361</ph><p>059-181a</p>
bo'i tshul khrims yang dag par blangs pa 'dis chos thams cad 'gag pa med pa dang / skye ba med par bla na med pa yang dag par rdzogs pa'i byang chub mngon par rdzogs par 'tshang rgya bar 'gyur ro/ /smras pa/ byang chub mngon par rdzogs par byang chub 
pa gang / smras pa/ gzugs mnyam pa nyid du mngon par rdzogs par byang chub pa ni byang chub mngon par rdzogs par byang chub pa'o/ /tshor ba dang / 'du shes dang / 'du byed rnams dang / rnam par shes pa mnyam pa nyid du mngon par rdzogs par byang chub pa ni 
byang chub mngon par rdzogs par byang chub pa'o/ /bdud rnam par gnon pas smras pa/ dge slong byang chub gang du btsal bar bya/ byang chub sems dpa' rdo rje lte bas smras pa/ grogs po byang chub ni 'jig tshogs la lta ba'i ngo bo nyid las btsal bar bya'o/ /smras pa/ 
ji ltar btsal bar bya/ smras pa/ ci nas kyang byang chub dang byang chub tu lta ba kun nas mi ldan pa de ltar btsal bar bya'o/ /de nas bdud rnam par gnon pas dge slong rdo rje'i lte ba la 'di skad ces smras so/ /dge slong khyod kyi ston pa su yin/ sus rjes su bstan pas 
khyod kyi spobs pa 'di lta bur 'gyur/ smras pa/ grogs po gang 'jig tshogs ma gshigs par byang chub thob pa de ni kho bo'i ston pa'o/ /gang nyon mongs pa dang rnam par byang ba la mi gnas pa de ni kho bo'i ston pa'o/ /gang 'dus byas dang 'dus ma byas la rnam par 
shes pa mi gnas pa ni kho bo'i ston pa'o/ /gang gzhan las ma mnyan par blang ba med pa'i chu bo mi gnas pa rgal ba de ni kho bo'i ston pa'o/ /gang chos thams cad la rnam par shes pa mi 'jug cing chos rnams la shes pa mi 'pho ba de ni kho bo'i ston pa'o/ /gang 
sgra thams cad la 'jug pa nye bar bsgrub cing brjod du med pa'i chos nyid las kyang mi g.yo ba de ni kho bo'i ston pa'o/ /gang chos thams cad mi skye ba dang skye ba thams cad mi 'byung bar bya ba'i phyir chos kyi 'khor lo bskor ba de ni kho bo'i ston pa'o/ /gang tshu rol dang / pha 
</page>

 <page>
<ph>362</ph><p>059-181b</p>
rol dang dbus na mi gnas pa de ni kho bo'i ston pa'o/ /gang chos thams cad mi skye ba'i phyir skyes pa de ni kho bo'i ston pa'o/ /gang chos thams cad 'gog pa med pa'i phyir yongs su mya ngan las 'das pa de ni kho bo'i ston pa ste/ des rjes su bstan pa las kho bo'i spobs pa 'di lta bur 
gyur to/ /bdud rnam par gnon pas smras pa/ de bzhin gshegs pa de chos kyi 'khor lo ji ltar bskor/ byang chub sems dpa' rdo rje lte bas smras pa/ gzugs 'jug par yang mi byed/ ldog par yang mi byed/ gzugs kyi de bzhin nyid dang / gzugs kyi chos 
nyid dang / gzugs stong pa nyid dang / gzugs mtshan ma med pa nyid dang / gzugs smon pa med pa nyid dang / gzugs zhi ba nyid dang / gzugs dben pa nyid dang / gzugs skye ba med pa nyid dang / gzugs kyi rang bzhin nyid dang / gzugs kyi ngo bo nyid 
'jug par mi byed/ ldog par mi byed/ de bzhin du tshor ba dang / 'du shes dang / 'du byed rnams dang / rnam par shes pa 'jug par mi byed/ ldog par mi byed/ rnam par shes pa'i de bzhin nyid dang / rnam par shes pa'i chos nyid dang / rnam par shes pa 
stong pa nyid dang / rnam par shes pa mtshan ma med pa nyid dang / rnam par shes pa smon pa med pa nyid dang / rnam par shes pa zhi ba nyid dang / rnam par shes pa dben pa nyid dang / rnam par shes pa skye ba med pa nyid dang / rnam par shes pa'i rang bzhin nyid dang / rnam par 
shes pa'i ngo bo nyid 'jug par mi byed/ ldog par mi byed de/ de bzhin gshegs pa de ni chos kyi 'khor lo de ltar bskor ro/ /chos thams cad 'jug pa med par bya ba'i phyir chos kyi 'khor lo bskor ro/ /chos kyi 'khor lo de bskor kyang rung ma bskor kyang rung chos kyi 
dbyings kyi mtha' tshad med pa de nyid spong bar yang mi byed do/ /chos kyi 'khor lo bskor ba de gang dag gis shes par gyur pa de dag thams cad kyang de bskor ba nyid du 'gyur ro/ /de nas bdud rnam par gnon pa g.yog 'khor dang bcas pa dge slong rdo rje'i lte ba de'i 
</page>

 <page>
<ph>363</ph><p>059-182a</p>
slob mar khas blangs nas 'di skad ces smras so/ /bdag ni dge slong khyed la skyabs su mchi'o/ /des de la 'di skad ces smras so/ /khyod kho bo la skyabs su ma 'gro bar de bzhin gshegs pa 'od dri ma med pa'i 'od zer gyi rgyal po gang gis chos 
'di lta bu bstan pas khyod de nyid la skyabs su song shig /des de la 'di skad ces smras so/ /kye da de bzhin gshegs pa de'i thad du bzhud kyis tshur spyon/ de nas dge slong rdo rje'i lte ba bdud rnam par gnon pa dang / bdud brgyad khri bzhi stong po de dag dang 
'grogs te/ bcom ldan 'das 'od dri ma med pa'i 'od zer gyi rgyal po de bzhin gshegs pa ga la ba der dong nas lhags pa dang / bcom ldan 'das kyi zhabs la mgo bos phyag 'tshal te/ thal mo sbyar nas spyan sngar 'khod pa dang / de bzhin gshegs pa 
des de dag la tshul khrims la gnas pa de nyid dang / chos 'phags pa la sbyor ba de nyid las brtsams te/ ci nas kyang de dag thams cad bla na med pa yang dag par rdzogs pa'i byang chub las phyir mi ldog par 'gyur ba de lta bur chos bstan to/ /rnam par 'phrul 
pa'i rgyal po de'i tshe de'i dus na dge slong rdo rje'i lte ba zhes bya ba de gzhan zhig yin pa snyam na khyod kyis de ltar mi blta'o/ /de ci'i phyir zhe na/ rnam par 'phrul pa'i rgyal po khyod nyid de'i tshe de'i dus na dge slong rdo rje'i lte ba zhes bya bar gyur to/ /byang chub sems dpa' sa 'dzin 
ni de'i tshe de'i dus na bdud rnam par gnon pa zhes bya bar gyur te/ rnam par 'phrul pa'i rgyal po 'di ni byang chub sems dpa' rnams kyi tshul khrims kyi rnam par 'phrul pa ste/ rnam par 'phrul pa de la brten nas smon lam gyi bye brag bsam gyis mi khyab pa rnams byang chub sems 
dpa' rnams la ston cing sems can tshad med pa rnams kyang byang chub tu yongs su smin par byed/ bdud phyir rgol ba rnams kyang bcom nas myur du bla na med pa yang dag par rdzogs pa'i byang chub mngon par rdzogs par 'tshang rgya bar 'gyur te/ rnam par 'phrul pa'i rgyal po 
</page>

 <page>
<ph>364</ph><p>059-182b</p>
de la byang chub sems dpa' rnams kyi mngon par shes pa'i rnam par 'phrul pa gang zhe na/ mngon par shes pa'i rnam par 'phrul pa zhes bya ba ni rnam pa lnga ste/ 'di lta ste/ lha'i mig dang / lha'i rna ba dang / pha rol gyi sems shes pa dang / sngon gyi gnas rjes su dran pa dang / 
rdzu 'phrul bya ba'o/ /rnam par 'phrul pa'i rgyal po de la byang chub sems dpa' rnams kyi lha'i mig gi rnam par 'phrul pa'i mngon par shes pa ji lta bu zhe na/ mig gi rnam par 'phrul pa'i mngon par shes pa gang gis byang chub sems dpa'i mig gi dbang po rtsig pa rnams 
kyis mi sgrib/ shing rnams kyis mi sgrib/ ri rnams kyis mi sgrib/ nags tshal rnams kyis mi sgrib/ khor yug dang / khor yug chen po'i ri rnams kyis mi sgrib/ ri rab kyis mi sgrib/ 'jig rten gyi bar rnams kyis mi sgrib ste/ de sgrib pa med pa'i mig gis 
phyogs bcur sangs rgyas kyi zhing dpag tu med/ grangs med pa rnams mthong zhing de dag thams cad kyang sangs rgyas kyi zhing gcig tu rab tu shes te/ 'di lta ste/ nam mkha' la tha dad pa med pa'i phyir ro/ /zhing la zhing sbyor bar yang mi byed/ tha dad par yang mi byed do/ /
sangs rgyas kyi zhing de dag na sangs rgyas bcom ldan 'das nyan thos kyi tshogs dang bcas pa gang dag bzhugs pa de dag thams cad kyang mthong zhing chos kyi dbyings dbyer med pa'i tshul gyis sangs rgyas thams cad kyang mthong zhing / chos kyi dbyings dbyer med pa'i tshul gyis sangs 
rgyas thams cad sangs rgyas gcig tu mos so/ /sangs rgyas gcig mthong bas kyang sangs rgyas thams cad mthong ba rnam par sbyong bar byed do/ /sangs rgyas thams cad mthong bas kyang sangs rgyas gcig mthong ba rnam par sbyong bar byed do/ /sangs rgyas mthong ba rnam par 
dag pa des kyang bdag mthong ba rnam par dag pa la 'jug go/ /rnam par dag pa de nyid kyis chos thams cad mthong ba rnam par dag pa la 'jug ste/ bdag mthong ba rnam par dag pa'am/ chos mthong ba rnam par dag pa la 'du shes gnyis su yang mi 'gyur ro/ /sangs 
</page>

 <page>
<ph>365</ph><p>059-183a</p>
rgyas bcom ldan 'das de dag gi nyan thos gang dag mthong ba de dag kyang sangs rgyas mthong ba rnam par dag pa las gzhan ma yin par rab tu shes so/ /de nyan thos mthong bas sangs rgyas mthong la/ sangs rgyas mthong bas kyang nyan thos mthong ste/ yang 
dag par mthong bas mnyam par mthong ngo / /'jig rten gyi khams mtha' yas mu med pa dag na 'khod pa'i sems can gang dag sems can du bsdu bas bsdus pa'i sems can dmyal ba'am/ dud 'gro'am/ yi dgas sam/ lha ma yin nam/ lha'am/ mi yang rung ste/ 
gzugs med pa na spyod pa ma gtogs par de dag thams cad kyi 'chi 'pho dang / skye ba dang / kha dog bzang po dang / kha dog ngan pa dang / bde 'gro dang / ngan 'gro dang / ngan pa dang / bzang po rnams mthong zhing sems can de dag gi snang ba tsam du rab tu shes so/ /
gzugs su snang ba de dag thams cad kyang las kyi rnam par smin par thams cad kyang rab tu shes shing khong du chud do/ /de sems can rnams mthong zhing las kyi rnam par smin pa rab tu shes kyang bdag med pa'i mtha' tshad mar byas nas sems can rnams la sems can gyi 'du 
shes su mi 'gyur ro/ /de lha'i mig des gzugs su gtogs pa thams cad mthong ste/ dngos po med pa nyid kyi phyir gzugs su snang ba de dag thams cad kyang snang ba tsam du rab tu shes so/ /gzugs su snang ba de dag thams cad kyang sngon gyi mtha' skye ba med pa'i phyir 
yang dag pa ma yin par rab tu shes la/ lha'i mig sgrib pa med pa de mngon par sgrub pa ma yin no/ /de shes rab kyi stobs dang ldan pas 'dod na gzugs nye bar 'khor du gyur pa dang mtshungs par yang mthong bar 'gyur/ 'dod na mi mthong bar yang 'gyur/ de 'dod na gzugs 
cung zad kyang yong ye mig sngar snang bar mi 'gyur ro/ /de srog chags 'bum phrag du ma'i nang na 'dug kyang bsam gtan dang / rnam par thar pa dang / ting nge 'dzin dang / snyoms par 'jug pa rnams kyis gnas te/ sems can gang yang de'i mig lam du snang bar mi 'gyur 
</page>

 <page>
<ph>366</ph><p>059-183b</p>
ro/ /de ci'i phyir zhe na/ 'di ltar byang chub sems dpa' des bdag med pa'i de kho na shes pa'i phyir ro/ /de 'dod na gzugs na spyod pa'i lha'i lus phra ba/ lus bzang ba/ lus 'od gsal ba/ lus mi snang ba/ gang dag yin pa'i lha de dag gi mdun na yang byang chub 
sems dpa' rang gi lus nye bar ston to/ /lha'i bu de dag gis kyang de'i lus mthong / des kyang de dag gi lus mthong ngo / /'dod na de'i lus lha rnams kyis mthong la/ rang gi lus mi mthong ngo / /de 'dod na lha'i bu de dag rang gi lus mthong la/ de'i lus mi mthong 
ste/ de lha'i mig de lta bu dang ldan par 'gyur ro/ /de lha'i rna ba dang ldan par gyur te/ 'di la 'jig rten gyi khams mtha' yas mu med pa dag na sgra ji snyed yod pa lha'i sgra'am/ klu dang / gnod sbyin dang / dri za'i sgra'am/ lha ma yin dang / nam mkha' lding dang / 
mi'am ci dang / lto 'phye chen po'i sgra'am/ mi dang mi ma yin pa'i sgra de dag thams cad de'i lha'i rna ba'i dbang po de la grags par 'gyur ro/ /de sgra de dag thams cad thos kyang sgra tha dad par mi byed la/ sgra thams cad kyang smrar med par mos so/ /brjod du med par 
mos so/ /de sgra de dag kyang bdag tu 'du shes sam/ sems can du 'du shes sam/ sgrar 'du shes mi 'jug la/ sgra thams cad thog ma'i mtha' dang tha ma'i sgrar brjod pa med par rab tu rtogs shing chos thams cad brjod du med par yid ches so/ /de'i rna ba'i 
dbang po'i rnam par shes pa'i khams sgrib pa med par 'gyur te/ sgra de dag thos nas kyang sgra de dag gi don gang yin pa de rab tu shes so/ /sgra rnams kyi don gang zhe na/ sgra thams cad kyi don ni brjod du med pa'i don to/ /smrar med pa'i don to/ /sgra thams cad kyi don 
ni nye bar zhi ba'i don to/ /de don des don la rton par 'gyur ro/ /sgra thams cad kyang thos la chos thams cad ma skyes pa'i phyir gang la yang gnas par mi byed do/ /phyogs bcu'i 'jig rten gyi khams grangs med pa dag na sangs rgyas bcom ldan 'das gang dag 
</page>

 <page>
<ph>367</ph><p>059-184a</p>
bzhugs la 'tsho zhing gzhes te/ chos kyang ston pa de dag gis chos bstan pa de dag thams cad kyang de'i rna bas thos par 'gyur ro/ /de la sgrib pa'am kun nas dkris te 'dug par yang mi 'gyur la/ chos bstan pa de dag thams cad 
thos shing ji ltar thos pa yang 'dzin to/ /zin nas kyang chos gang yang mi brjed do/ /ji ltar na de gang yang mi brjed ce na/ de ni tshig 'ga' yang ma rtogs par mi 'gyur bas de ltar na mi brjed do/ /chos gang dag zag pa dang bcas pa dang / zag pa med pa'am/ 
'dus byas dang 'dus ma byas sam/ 'jig rten pa dang / 'jig rten las 'das pa'am/ dge ba dang / mi dge ba'am/ kha na ma tho ba dang bcas pa dang / kha na ma tho ba med pa rnams sam/ nyan thos kyi theg pa dang ldan pa'am/ rang sangs rgyas kyi 
theg pa dang ldan pa rnams sam/ theg pa chen po dang ldan pa rnams thos nas/ 'di lta ste/ dben pa'i dbyings ro gcig pa nyid kyi phyir chos de dag thams cad chos gcig gi ngo bo nyid kyi ro yin par 'jug go/ /de chos nyan cing 'chad kyang yul thams cad la mi 
'chags so/ /chos kyang nyan mod kyi mtshan ma thams cad dang yang lhan cig tu mi gnas so/ /de chos la rten pa yin gyis chos ma yin pa la mi rten to/ /de la chos gang zhe na/ chos zhes bya ba ni 'dod chags dang bral ba'o/ /chos zhes bya ba ni mtshan ma med pa'o/ /
chos zhes bya ba ni 'dus ma byas pa'o/ /chos zhes bya ba ni mtha' yas pa/ dpe med pa/ mi 'gyur ba/ dmigs su med pa/ mi skye ba/ ma skyes pa ste/ gang chos de lta bu la rlom sems med pa dang / rtog pa med pa dang / 'du shes dang / yid kyi 'du 
byed spros pa med pa dang / blang ba med pa dang / dor ba med pa de ni chos zhes bya'o/ /de don la rton pa yin gyi tshig 'bru la rton pa ma yin/ tshig 'bru spong bas don la rton pa yang ma yin no/ /de don la 'bab pa'i blos chos nyan te/ ji ltar na don la 'bab pa'i blo 
</page>

 <page>
<ph>368</ph><p>059-184b</p>
gang zhe na/ gang stong pa nyid kyi don gyis lta bar mi ltung ba dang / gang mtshan ma med pa'i don gyis mtshan mar mi ltung ba dang / gang smon pa med pa'i don gyis smon par mi ltung ba ste de ltar na don la 'bab pa'i blo yin no/ /gang las chos nyan pa dang / gang las don 
la rton pa de yang don du mi dmigs te/ de dmigs su med pa la yang dmigs par mi 'gyur ro/ /de la sangs rgyas bcom ldan 'das de dag la chos nyan te/ nges pa'i don gyi mdo sde la rton pa yin gyi drang ba'i don gyi mdo sde la rton pa ma yin no/ /nges pa'i don gyi 
mdo sde gang zhe na/ brjod du med pa'i phyir mdo sde thams cad ni nges pa'i don te/ de ltar na nges pa'i don gyi mdo sde la rton pa yin no/ /nges pa'i don gyi mdo sde 'di dag la gang dag mi rton pa de dag ni drang ba zhes bya ste/ ci'i phyir drang ba zhes bya zhe na/ 'di ltar nges pa'i 
don las 'gal ba'i chos la gnas pa yin te/ de dag ni drang dgos pa yin no/ /gang gis drang zhe na/ sgras drang ngo / /nges pa'i don gyi mdo sde la rton pa dag ni sgras drang ba ma yin no/ /de ci'i phyir zhe na/ de dag gis don dam pa brjod du med pa rtogs shing de dag gis 
'das pa dang / ma 'ongs pa dang / da ltar byung ba'i chos thams cad la lhag chad med par shes pa'i phyir te/ rnam par 'phrul pa'i rgyal po don gyi rnam pa 'di la de ltar chos nyid 'di la rton na mdo sde thams cad nges pa'i don du 'gyur ro/ /de ltar mi rton na mdo sde thams cad 
drang ba'i don du 'gyur ro/ /rnam par 'phrul pa'i rgyal po gzhan yang byang chub sems dpa' sangs rgyas bcom ldan 'das de dag las chos nyan pa na ye shes la rton pa yin gyi rnam par shes pa la mi rton to/ /de ci'i phyir zhe na/ des rnam par shes pa sgyu ma lta bu dang / 
dben pa dang / ngo bo nyid med pa dang / gzugs med pa dang / bstan du med pa dang / thogs pa med pa dang / rnam par rig pa ma yin par shes pa'i phyir te/ gang rnam par shes pa de ltar rtogs pa de ni ye shes yin no/ /de ye shes la rton pa yin gyi rnam par 
</page>

 <page>
<ph>369</ph><p>059-185a</p>
shes pa'i rjes su mi rgyug kyang gzhan dag la rnam par shes pa de ston te/ de la mtshan mar yang mi 'dzin cing de rnam par shes pa la ye shes so zhes kun tu skyed de/ rnam par shes pa'am/ ye shes la mngon par zhen par yang mi 'gyur ro/ /rnam 
par shes pa de kho na la mngon par zhen pas ye shes kyi de kho na mi brjod do/ /rnam par 'phrul pa'i rgyal po byang chub sems dpa' gang ye shes la rton pa de ni rnam par shes pa dang lhan cig mi gnas so/ /sems can gzhan dag la rnam par shes pa ma yin par yang 
chos mi 'chad do/ /rnam par 'phrul pa'i rgyal po 'di ni byang chub sems dpa'i mngon par shes pa'i rnam par 'phrul pa yin te/ lha'i rna ba thob pa des ye shes kyi dbyings 'di rtogs par 'gyur ro/ /rnam par 'phrul pa'i rgyal po byang chub sems dpa' de gang zag gi 
tshig bla dgas dang ldan pa'i chos nyan cing chos nyid la rton gyi gang zag la mi rton to/ /de ci'i phyir zhe na/ rnam par 'phrul pa'i rgyal po gal te legs par gsungs pa'i chos 'dul ba 'di la gang zag yod par gyur na sems can gang yang shin tu dag pa dang thar bar mi 
'gyur ba'i phyir ro/ /rnam par 'phrul pa'i rgyal po de lta bas na chos thams cad gang zag med mod kyi de bzhin gshegs pa ni 'jig rten gyi tha snyad du gang zag ces gsungs so/ /de bas na byang chub sems dpa' chos la rton pa yin gyi gang zag la rton pa ma yin no/ /
rnam par 'phrul pa'i rgyal po chos zhes bya ba de ni chos kyi dbyings kyi tshig bla dgas so/ /rnam par 'phrul pa'i rgyal po chos kyi dbyings zhes bya ba de ni skye ba med pa'i dbyings kyi tshig bla dgas so/ /rnam par 'phrul pa'i rgyal po skye ba med pa zhes bya ba de ni 'byung ba med 
pa'i tshig bla dgas so/ /rnam par 'phrul pa'i rgyal po 'byung ba med pa zhes bya ba de ni brjod du med pa'i tshig bla dgas so/ /de ci'i phyir zhe na/ tshig gang dang gang gis chos gang dang gang brjod pa'i chos de dang de tshig de la yod pa ma yin la/ gang yod pa ma yin 
</page>

 <page>
<ph>370</ph><p>059-185b</p>
pa de bla dgas yin pa'i phyir te/ de'i phyir tshig bla dgas zhes bya'o/ /chos thams cad ni tshig med pa tshig tu brjod pa med pa'o/ /de la ngas tshig brjod pa med pa'o/ /de la ngas tshig brjod pa gang yin pa de ni tshig med pa ste/ brjod pa ma skyes shing yang dag pa ma 
yin pa'i phyir brjod pa med pa'o/ /de ci'i phyir zhe na/ gang brjod pa'i mtshan nyid de ni sangs rgyas kyi tshig ma yin te/ brjod du med pa ni sangs rgyas kyi tshig yin pa'i phyir ro/ /de bas na sangs rgyas kyi tshig ces bya'o/ /gang sangs rgyas kyi tshig la 'jug pa de ni tshig 
med pa la 'jug pa'o/ /gal te tshig la 'jug na sangs rgyas kyi tshig la 'jug pa ma yin no/ /rnam par 'phrul pa'i rgyal po sangs rgyas kyi tshig la 'jug par 'dod pas tshig gang gis gang zag ces bya ba'am/ chos zhes bstan par gyur pa de tshig tu blta bar mi 
bya'o/ /de ci'i phyir zhe na/ gang la gnyis yod pa de sangs rgyas kyi tshig ma yin pa'i phyir te/ sangs rgyas kyi tshig ni gnyis su med pa'o/ /gang la sgra yod pa de ni sangs rgyas kyi tshig ma yin te/ sangs rgyas kyi tshig ni sgra med pa'o/ /gang la brjod pa yod pa de ni sangs 
rgyas kyi tshig ma yin te/ sangs rgyas kyi tshig ni brjod pa med pa'o/ /rnam par 'phrul pa'i rgyal po de lta bas na byang chub sems dpa' gang sangs rgyas kyi tshig la zhugs pa de ni mngon par shes pa thob pa zhes bya ste/ de lha'i rna ba des sgra thams cad chos nyid dang 'thun par 
sangs rgyas kyi byang chub rtog par byed do/ /rnam par 'phrul pa'i rgyal po 'di lta ste lha'i rna ba 'di ni byang chub sems dpa'i mngon par shes pa gnyis pa'o// //'phags pa rnam par 'phrul pa'i rgyal pos zhus pa/ bam po gnyis pa/ rnam par 'phrul pa'i 
rgyal po gzhan yang byang chub sems dpa' pha rol gyi sems shes pa'i mngon par shes pa 'thob cing sems kyis sems can gzhan dag dang / gang zag gzhan rnams kyi sems rab tu shes te/ 'khor gang dang gang du chos 'chad du 'gro bar de dang po nyid du sems 
</page>

 <page>
<ph>371</ph><p>059-186a</p>
can gang gi bsam pa ji lta bu/ sbyor ba ji lta bu/ rgyu ji lta bu/ mtshan nyid ji lta bu yin snyam du 'khor gyi sems la rnam par lta ste/ bltas nas kyang de bzhin du chos ston to/ /de rang gi sems yongs su dag pas 'khor gyi sems yongs 
su dag pa rjes su 'jug ste/ rnam par 'phrul pa'i rgyal po 'di lta ste/ dper na me long gi dkyil 'khor yongs su dag pa'i phyir me long gi dkyil 'khor yongs su dag pa la gzugs su snang ba ji lta bu bsnyen pa'i kha dog dang / rtags dang / dbyibs ji lta bu 
yin pa de lta bu nyid kyi gzugs brnyan lhag chad med par snang ste/ me long gi dkyil 'khor ni rnam par mi rtog mi sems kyang de dag snang ngo / /rnam par 'phrul pa'i rgyal po de bzhin du byang chub sems dpa' yang rang gi sems yongs su dag pa dang / chos kyi dbyings kyi 
dkyil 'khor yongs su dag pa'i phyir sems can rnams kyi sems kyi spyod pa ji lta bur 'byung ba de dag thams cad rab tu shes te/ byang chub sems dpa' rang gi sems la sgrib pa yang med/ gzhan gyi sems la sgrib pa yang med do/ /de na gal te 'khor 'dod 
chags la spyod pa yin na yang de'i sems rab tu shes so/ /'dod chags dang bral ba'i sems kyang yang dag par mthong ngo / /de ci'i phyir zhe na/ sems kyi rang bzhin chags pa med pa'i phyir ro/ /gal te 'khor zhe sdang la spyod pa yin na yang de'i sems rab tu shes 
so/ /zhe sdang dang bral ba'i sems kyang yang dag par mthong ngo / /de ci'i phyir zhe na/ sems kyi rang bzhin zhe sdang ma yin pa'i phyir ro/ /gal te 'khor gti mug la spyod pa yin na yang de'i sems rab tu shes so/ /gti mug dang bral ba'i sems kyang yang dag 
par mthong ngo / /de ci'i phyir zhe na/ sems kyi rang bzhin ni gti mug ma yin pa'i phyir ro/ /gal te 'khor nyan thos kyi theg pa la mos pa yin na yang spyod pa de kho na bzhin du shes te/ chos kyi dbyings chung bar yang mi byed do/ /gal te 'khor rang sangs rgyas kyi 
</page>

 <page>
<ph>372</ph><p>059-186b</p>
theg pa la mos pa yin na yang spyod pa de kho na bzhin du shes te/ chos kyi dbyings 'bring du yang mi byed do/ /gal te 'khor theg pa chen po la mos pa yin na yang spyod pa de kho na bzhin du shes te/ chos kyi dbyings mchog tu yang mi byed do/ /de sems can thams cad kyi 
sems kyi khams kyi spyod pa shes pas kyang chos ston la/ sems kyi rang bzhin la rnam par rtog par yang mi byed do/ /theg pa thams cad rnam par 'jog pas kyang chos ston la chos kyi dbyings tha dad par yang mi byed do/ /chos kyi dbyings tha dad pa med pas kyang 
sems can thams cad kyi spyod pa rab tu shes so/ /de sems kyis sems la rnam par lta la/ sems kyis sems la spyod par yang mi byed cing mi 'thun par yang mi byed do/ /sems can thams cad kyi sems kyi dbyings de dag kyang rab tu shes te/ chos kyi 
dbyings gang yin pa de sems kyi dbyings yin par rab tu shes so/ /rnam par 'phrul pa'i rgyal po de ltar na byang chub sems dpa' pha rol gyi sems shes pa'i mngon par shes pa thob ste/ mngon par shes pa des lha dang bcas pa'i 'jig rten gyi khams mngon par shes 
so/ /rnam par 'phrul pa'i rgyal po gzhan yang byang chub sems dpa' sngon gyi gnas shes pa mngon sum du byed pa'i mngon par shes pa 'thob cing de brjod pa med la/ dbang po mnyam par bzhag pas sngon gyi gnas rjes su dran te/ de bdag dang gzhan dag gi sngon gyi gnas 
la bskal pa gang gA'i klung gi bye ma snyed nas brtsams nas chos ston to/ /che ge mo zhig na bdag ming 'di zhes bya bar gyur rigs ni 'di zhes bya/ tshe'i tshad ni 'di tsam zhig thub/ bde ba dang / sdug bsngal ni 'di lta bu zhig myong zhes bya ba dang / sems can 
gzhan rnams kyi yang de bzhin du rab tu shes so/ /de sems can rnams sngon gyi dge ba'i rtsa ba rgyu las byung ba rab tu shes te/ sems can 'di dag ni rgyu'i stobs can/ 'di dag ni rkyen gyi stobs can/ sems can 'di dag gi rgyu ni nyan thos kyi theg pa/ sems 
</page>

 <page>
<ph>373</ph><p>059-187a</p>
can 'di dag gi rgyu ni rang sangs rgyas kyi theg pa/ sems can 'di dag gi rgyu ni theg pa chen po'o zhes de sems can rnams kyi sngon gyi rgyu shes nas de dag la de bzhin du chos ston to/ /de sngon gyi gnas mngon du byed pas sngon gyi sbyor ba phun sum tshogs pa thob 
bo/ /de sangs rgyas rnams la sngon dge ba'i rtsa ba ji snyed pa skyed pa byang chub tu yongs su ma bsngos pa de dag rjes su dran par byas nas bla na med pa yang dag par rdzogs pa'i byang chub tu yongs su bsngo'o/ /de sngon gyi gnas kyang rjes su dran la chos thams cad sngon gyi mthar 
'pho ba med par yang rab tu shes/ gang yang sngon gyi mtha' nas phyi ma'i mthar 'gro ba med par mthong / phyi ma'i mtha' nas sngon gyi mthar 'gro ba med par mthong ngo / /chos thams cad gang du yang 'gro ba dang 'ong ba med par yang rab tu shes so/ /de sngon gyi mtha' rjes 
su dran pa na sngon gyi mthar lta bar mi 'gyur/ de phyi ma'i mtha' rjes su dran pa na phyi ma'i mthar lta bar mi 'gyur te/ chos thams cad mtha' dang dbus med par yang rab tu shes so/ /de sems can thams cad kyi sngon gyi gnas kyang rjes su dran la gzugs sngon gyi mtha' 
dben pa nyid du yang rab tu shes/ tshor ba dang / 'du shes dang / 'du byed rnams dang / rnam par shes pa sngon gyi mthas dben pa nyid du yang rab tu shes te/ de phung po lnga char sngon gyi mthas dben pa nyid dang / phyi ma'i mthas dben pa nyid dang / da ltar byung bas 
dben pa nyid du rab tu shes so/ /de chos thams cad sngon gyi mthas stong pa'i ngo bo nyid dang / da ltar byung bas stong pa'i ngo bo nyid dang / phyi ma'i mthas stong pa'i ngo bo nyid du rab tu shes so/ /rnam par 'phrul pa'i rgyal po byang chub sems dpa' sngon gyi gnas rjes su dran pa ni 
sngon gyi dge ba'i rtsa ba yongs su nyams par yang mi 'gyur la/ las mngon par 'du bya ba sngon byas pa yang yongs su zad par 'gyur ro/ /de ci'i phyir zhe na/ des chos thams cad sar pa ma yin pa dang / rnying pa ma yin par shes pa'i phyir ro/ /des shes pa de lta bu dang 
</page>

 <page>
<ph>374</ph><p>059-187b</p>
ldan pas 'du byed du gtogs pa rnams rmi lam lta bur mos par byed de/ 'di lta ste/ dper na rmi lam na skye ba dang / 'chi ba dang / bde ba dang sdug bsngal rmi ba de bzhin du 'du byed thams cad la mos par byed do/ /de de ltar mos pas 'khor ba las skyo bar mi 'gyur la/ 
sems can thams cad la yang snying rje bar 'gyur ro/ /chos thams cad la bcos ma 'du shes su 'gyur te/ de 'di snyam du bdag bskal pa stong phrag 'di snyed gcig tu 'khor bar gyur pa de yang dag par ma yin zhing med pa'o/ /'byung ba chen po rnams ni med pas 
gang na 'byung ba chen po rnams mi srid pa'i sems can thams cad kyi 'khor ba yang de bzhin te/ yang dag pa ma yin zhing med pa'o snyam du mi sems so/ /rnam par 'phrul pa'i rgyal po byang chub sems dpa' de sngon gyi gnas rjes su dran la de 'byung ba rnams dang / 'du 
byed rnams mi rtag pa nyid du mthong ste/ de ci'i phyir zhe na/ de ni 'khor los sgyur ba'i bde ba rjes su dran pa de yang mi rtag pa dang 'gyur ba'i chos can yin/ brgya byin gyi bde ba rjes su dran la de yang mi rtag pa dang 'gyur ba'i chos can yin/ tshangs pa'i bde ba rjes su dran 
la de yang mi rtag pa dang 'gyur ba'i chos can yin no/ /sngon gyi sangs rgyas bcom ldan 'das rnams kyi zhing gi yon tan bkod pa dang / nyan thos kyi yon tan bkod pa dang / byang chub sems dpa'i yon tan bkod pa nye bar spyod pa dang / yongs su spyod pa rjes su dran 
zhing sangs rgyas bcom ldan 'das de dag gi gzugs kyi sku phun sum tshogs pa dang / chos kyi 'khor lo bskor ba phun sum tshogs pa yang rjes su dran no/ /de de ltar rjes su dran pa ni 'dus byas kyi dngos po thams cad dang / yongs su 'dzin pa thams cad la mi lta ba'i 'du 
shes pa yin no/ /de ci'i phyir zhe na/ 'di ltar de 'di snyam du sangs rgyas kyi zhing rgya chen po dang / sangs rgyas kyi gzugs kyi sku de dag kyang zad pa'i chos nyid kyi zad pa yin te/ de bas na bdag gi yongs su gzung ba 'di yang mi rtag go snyam du sems shing / de 
</page>

 <page>
<ph>375</ph><p>059-188a</p>
bdag gi yongs su gzung ba mi rtag pa nyid la yang ston/ 'gyur ba la yang ston to/ /de 'di snyam du yang sems te/ e ma'o 'du byed thams cad shin tu mi rtag na sems can rnams ni rtag par 'du shes so snyam du de sems can rnams la snying rje chen 
po skye zhing dngos po thams cad la mi lta bar 'gyur ro/ /rnam par 'phrul pa'i rgyal po 'di ni byang chub sems dpa'i mngon par shes pa'i rnam par 'phrul pa bzhi pa ste/ dngos po thams cad mi rtag par yang rtogs la/ sems can yongs su smin par bya ba'i phyir 
srid pa rnams su bsams bzhin du skye ba dang / yongs su 'dzin pa med par bya ba'i phyir yongs su gzung ba yongs su 'dzin cing / sems can rnams yongs su smin par bya ba nyid kyi phyir nye bar len pa med par nye bar len to/ /rnam par 'phrul pa'i rgyal po de la byang chub 
sems dpa' rnams kyi rdzu 'phrul gyi rnam par 'phrul pa gang zhe na/ rnam par 'phrul pa'i rgyal po 'di la byang chub sems dpa' 'dun pa dang / brtson 'grus dang / sems dang / dpyod pa las sems dbang ba'i rnam pa mngon par bsgrub pa'i rdzu 'phrul gyi rkang pa 
'thob ste/ de shin tu cher mngon par 'dus byas pa med par rdzu 'phrul mngon du 'thob bo/ /de 'dod na sems bskyed pa gcig gis 'jig rten gyi khams gang gA'i klung gi bye ma snyed dag tu 'gro zhing der song ba yang shes la 'di nas kyang mi g.yo'o/ /de na chos ston par 
yang snang la 'di na gtam brjod pa'i rgyun yang mi 'chad do/ /rnam par 'phrul pa'i rgyal po 'di ni byang chub sems dpa'i rdzu 'phrul gyi rnam par 'phrul pa ste/ rnam par 'phrul pa des rdzu 'phrul gyi cho 'phrul gyis gdul ba'i sems can rnams gdul bar byed de/ lha yang 
rung / mi yang rung / sems can gang dag rtag par 'du shes pa/ de dag la sreg pa'i bskal pa nye bar ston te/ de na stong gsum gyi 'jig rten gyi khams tshig par de dag gis mthong la 'jig rten gyi khams de zhig par yang mi 'gyur ro/ /sems can gang dag 
</page>

 <page>
<ph>376</ph><p>059-188b</p>
lhag pa'i nga rgyal can de dag la ni gnod sbyin lag na rdo rje'i gzugs su nye bar ston te/ de rdo rje 'bar ba kun tu rab tu mched cing 'bar ba rab tu 'jigs par byed pas de dag 'jigs par byas nas de dag nga rgyal med par gyur te de la phyag 'tshal lo/ /gang dag 'khor los 
sgyur ba'i kha dog la mos pa de dag la ni 'khor los sgyur ba'i kha dog dang gzugs kyis chos ston/ gang dag brgya byin gyi kha dog la mos pa de dag la ni brgya byin gyi kha dog dang gzugs kyis chos ston/ gang dag bdud kyi kha dog la mos pa de dag la ni bdud kyi kha dog dang 
gzugs kyis chos ston/ sems can gang dag tshangs pa'i kha dog la mos pa de dag la ni tshangs pa'i kha dog dang gzugs kyis chos ston/ gang dag nyan thos dang rang sangs rgyas kyi kha dog la mos pa de dag la ni/ de lta bu'i kha dog dang gzugs nyid kyis chos ston/ 
sems can gang dag sangs rgyas kyi kha dog la mos pa de dag la ni sangs rgyas kyi kha dog dang gzugs kyis chos ston to/ /de sems can kha cig la ni nam mkha' la skyil mo krung du 'dug nas/ 'od rnams las 'od zer phyung ste chos ston to/ /de sems can rgya chen 
po la mos pa rnams la ni stong gsum gyi stong chen po'i 'jig rten gyi khams thams cad bla rer bres/ dar gyi chun kor gyi phreng ba dpyangs/ gdugs dang / rgyal mtshan dang / ba dan gyis brgyan/ dril bu'i dra ba skyod/ me tog sna tshogs bkram/ bdug pas 
bdugs/ sil snyan 'bum phrag du ma gsil ba bstan nas chos ston/ sems can kha cig la ni stong gsum gyi 'jig rten gyi khams thams cad rgya mtsho gcig tu byin gyis brlabs te/ me tog ud pa la dang / ku mu da dang / pad ma dkar pos khebs par byas 
nas de'i dbus su seng ge'i khri mngon par sprul te/ de la bdag 'dug nas chos ston/ sems can kha cig la ni ri rab kyi rtse mo la bdag 'dug par bstan nas tshangs pa'i sgrar smra ba'i dbyangs kyis chos ston/ sems can kha cig la ni lus mi snang bar sgra snyan par grags 
</page>

 <page>
<ph>377</ph><p>059-189a</p>
pa'i rnam par rig byed kyis chos ston/ sems can kha cig la ni dri za'i gzugs kyis glu dang / rol mo'i dbyangs sgra dga' ba'i sbyor bas chos ston/ sems can kha cig la ni klu'i dkyil 'khor gyis sbyor bas sprin dang / 'brug sgra dang / glog dang / 
char gyi rgyun 'bab pa bstan nas chos ston/ bkres pa dang / skom pas nyen pa kha cig la ni lha'i bza' ba dang / btung ba byin nas bde bar gyur pa la chos ston/ sems can dmyal ba pa'i sems can gang dag sdug bsngal gyis shin tu gzir ba de dag la ni 
rdzu 'phrul gyi mthus sems can dmyal ba'i me zhi bar byas nas spu'i bu ga thams cad du gzi byin bcug ste/ bde ba thob par gyur pa rnams la chos ston/ sems can long ba rnams la ni rdzu 'phrul gyi mthus mig byin te/ mig dang ldan par gyur pa la chos 
ston/ sems can gang dag rna ba dang bral zhing 'on par gyur pa de dag la ni rdzu 'phrul gyi mthus rna ba dang ldan par byas te de dag la chos ston/ sems can gang dag nad sna tshogs kyis gzir ba de dag la ni nad med par byas nas nad dang bral ba rnams la chos ston/ 
sems can gang dag gsad du khrid cing srog gi bar chad du gyur pa de dag gi phyir ni rdzu 'phrul gyi mthus de dang 'dra ba gzhan dag sprul te bsams nas de dag thar bar byas te srog gi dbugs phyin par gyur pa rnams la chos ston/ sems can yan lag dang nying lag 
nyams shing dbang po dang bral la mi sdug pa/ mi 'jigs pa med pa/ sems rang gi lus la zhum pa de dag la rdzu 'phrul gyi mthus yan lag dang nying lag thams cad dang ldan par byas pa'i 'og tu gzugs bzang po can la chos ston/ sems can mngal gyi gnas na 'khod 
pa blun zhing mi gtsang ba'i snying pos 'tsho ba dag kyang rdzu 'phrul gyi mthus btul te/ mngal nyid du rin po che bkod pa'i khang pa brtsegs par 'dug nas de dag gi yid kyi blo bskyed de de dag la chos ston/ btsas te dbang po yongs su ma smin pa rnams kyang rdzu 'phrul 
</page>

 <page>
<ph>378</ph><p>059-189b</p>
gyi mthus ngag gi las kyi rnam par rig byed kyis byis pa rnams la chos ston to/ /rnam par 'phrul pa'i rgyal po byang chub sems dpa' de rdzu 'phrul de lta bu dang ldan pas cho 'phrul bsam gyis mi khyab pa dang ldan pa gzhan dag gis kyang chos ston te/ de zla ba dang nyi ma la mos pa'i 
sems can rnams gdul ba'i phyir zla ba dang nyi ma'i gzhal med khang rnams na zla ba dang nyi ma ltar snang zhing rdzu 'phrul gyi mthus kyang zla ba dang nyi ma'i dkyil 'khor dang / stong gsum gyi stong chen po'i 'jig rten gyi khams lag mthil du bzhag ste 'jig rten gyi khams mtha' 
yas par 'gro'o/ /de 'gro ba yang snang la gzhi nas g.yos pa yang med do/ /de 'dod na sangs rgyas kyi zhing gang gA'i klung gi bye ma snyed dag spu'i dra ba gcig tu bcug nas tshangs pa'i 'jig rten du 'dug cing 'jig rten gyi khams mtha' yas par 'phen kyang sems can 
gang la yang gnod par mi 'gyur la/ slar yang gnas ji lta ba nyid du 'jog cing sems can rnams kyis bdag cag khyer ba'am/ slar blangs par ma shes so/ /kha'i dbugs gcig gis kyang sreg pa'i bskal pa gang gA'i klung gi bye ma snyed dag zhi bar byed do/ /skyil 
mo krung gcig tu 'dug pas kyang sangs rgyas kyi zhing gang gA'i klung gi bye ma snyed dag tu 'gro'o/ /lag pa gnyis kyis nyi ma dang zla ba bsgribs te/ sangs rgyas kyi zhing de dag kyang smad par byas nas chos ston to/ /rnam par 'phrul pa'i rgyal po byang chub sems dpa' 
de gal te de bzhin gshegs pa'i spyan sngar 'dug par gyur la/ de 'dod na de bzhin gshegs pa la mchod pa'i las bya ba'i phyir me tog gi phur ma ri rab lta bu dag de bzhin gshegs pa'i sku la 'thor zhing me tog gi phur ma de dag gtor ma thag tu de bzhin gshegs pa'i sku'i 
nang na snang ngo / /stong gsum gyi stong chen po'i 'jig rten gyi khams 'di na shing ngam/ rtswa gang dag yod pa de dag thams cad de bzhin gshegs pa la mchod pa'i las bya ba'i phyir mar me dang / yon chab tu byin gyis rlob ste/ de dag kyang 'bar zhing mar me dang / yon 
</page>

 <page>
<ph>379</ph><p>059-190a</p>
chab kyi char 'bab par snang ngo / /sems can thams cad kyi mdun na yang bdag gi lus nye bar ston te/ brgya byin du ston pa'am/ tshangs par ston pa'am/ nyan thos su ston pa'am/ rang sangs rgyas su ston pa'am/ sangs rgyas su ston pa ji 
ltar mos pa'i gzugs su ston to/ /rnam par 'phrul pa'i rgyal po de ni byang chub sems dpa' rnams kyi mngon par shes pa'i rnam par 'phrul pa ste/ 'di lta ste/ lha'i mig gzugs lta ba la thogs pa med pa dang / lha'i rna bas nyan pa la sgrib pa med pa dang / 
sems can thams cad kyi sems kyi spyod pa shes pa la thogs pa med pa'i shes pa nyid dang / bskal pa grangs med pa rjes su dran zhing bskal pa grangs med par gnas pa la thogs pa med pa/ sgrib pa med pa dang / thams cad nye bar ston cing / len pa med pa dang / 
dor ba med par byed pa 'di ni mngon par shes pa'i rnam par 'phrul pa zhes bya ste/ rnam par 'phrul pa'i rgyal po sangs rgyas thams cad bstan par bya ba'i phyir mngon par shes pa gang yin pa dang / sems can thams cad mchog ma yin pa shes pa'i mngon par shes pa gang 
yin pa dang / nyan thos kyi theg pas 'dul ba'i mngon par shes pa gang yin pa dang / rang sangs rgyas kyi theg pas 'dul ba'i mngon par shes pa gang yin pa dang / theg pa chen pos 'dul ba'i mngon par shes pa gang yin pa dang / 'chi 'pho ba dang skye ba dag 
shes pa'i mngon par shes pa gang yin pa dang / sems can yongs su smin par bya ba shes pa'i mngon par shes pa gang yin pa dang / mngon par 'byung ba yang dag par shes pa spyod pa dag mngon par shes pa gang yin pa dang / thabs mkhas pa mngon par shes pa gang 
yin pa dang / sbyin pa yongs su bsngo ba'i mngon par shes pa gang yin pa dang / tshul khrims dang / bzod pa dang / brtson 'grus dang / bsam gtan dang / shes rab yongs su bsngo ba dang / bdud tshar gcod pa dang / dge ba'i rtsa ba la sbyor ba mngon 
</page>

 <page>
<ph>380</ph><p>059-190b</p>
par shes pa gang yin pa de ni mngon par shes pa zhes bya'o/ /rnam par 'phrul pa'i rgyal po gzhan yang byang chub sems dpa' mngon par shes pa thob pa ni gzugs dang / kha dog dang / gzi brjid dang / snyan pa dang / grags pa dang / stobs dang / rigs dang / 
rus dang / nor dang / g.yog 'khor rnams kyis mngon par shes par 'gyur te/ de'i phyir mngon par shes pa zhes bya'o/ /rnam par 'phrul pa'i rgyal po gzhan yang mngon par shes pa thob pa'i byang chub sems dpa' lha dang / klu dang / gnod sbyin dang / dri za 
dang / lha ma yin dang / nam mkha' lding dang / mi'am ci dang / lto 'phye chen po dang / mi dang mi ma yin pa rnams dang / brgya byin dang / tshangs pa dang / 'jig rten skyong ba rnams dang / de bzhin gshegs pa dgra bcom pa yang dag par rdzogs pa'i sangs rgyas 
rnams kyis mngon par shes par 'gyur te/ de bas na mngon par shes pa zhes bya'o/ /rnam par 'phrul pa'i rgyal po de ni mngon par shes pa zhes bya ste/ mngon par shes pa des byang chub sems dpa' sngon dam bcas pa las kyang mi 'gyur la bya ba thams cad kyang 
ston to/ /rnam par 'phrul pa'i rgyal po de la shes pa'i rnam par 'phrul pa gang zhe na/ 'di lta ste/ phung po shes pa dang / khams shes pa dang / skye mched shes pa dang / rten cing 'brel par 'byung ba shes pa dang / bden pa shes pa'o/ /rnam par 'phrul 
pa'i rgyal po de la phung po shes pa gang zhe na/ gzugs stong pa dang / gzugs kyi sngon gyi mtha' stong pa dang / gzugs kyi phyi ma'i mtha' stong pa dang / gzugs kyi dbus stong pa dang / rnam par 'phrul pa'i rgyal po de bzhin du tshor ba dang / 'du shes dang / 
'du byed rnams dang / rnam par shes pa stong pa dang / rnam par shes pa'i sngon gyi mtha' stong pa dang / rnam par shes pa'i phyi ma'i mtha' stong pa dang / rnam par shes pa'i dbus stong pa yin te/ nye bar len pa'i phung po lnga po de dag stong zhing shin tu stong par 
</page>

 <page>
<ph>381</ph><p>059-191a</p>
shes pa de ni phung po shes pa zhes bya'o/ /rnam par 'phrul pa'i rgyal po de la khams shes pa gang zhe na/ sa'i khams chos kyi dbyings/ chu'i khams chos kyi dbyings/ me'i khams chos kyi dbyings/ rlung gi khams chos kyi dbyings te/ de 
ci'i phyir zhe na/ khams bzhi po de dag thams cad chos kyi dbyings su khams gcig ste/ 'di lta ste/ nam mkha'i khams yin la/ nam mkha'i khams dang / chos kyi dbyings de ni dbyings ma yin te/ de ni sa'i khams ma yin/ chu'i khams ma 
yin/ me'i khams ma yin/ rlung gi khams ma yin pa'i phyir ro/ /de ci'i phyir zhe na/ 'gyur ba med pa'i dbyings ni chos kyi dbyings/ gnyis su med pa'i dbyings ni chos kyi dbyings/ skye ba med pa'i dbyings ni chos kyi dbyings/ kun nas nyon mongs pa 
med pa'i dbyings ni chos kyi dbyings/ shin tu rnam par dag pa'i dbyings ni chos kyi dbyings yin pa'i phyir te/ chos kyi dbyings ci 'dra ba bdag gi dbyings kyang de bzhin/ sems can gyi dbyings kyang de bzhin/ srog gi dbyings kyang de bzhin/ gang zag gi 
dbyings kyang de bzhin/ 'khor ba'i dbyings kyang de bzhin/ mya ngan las 'das pa'i dbyings kyang de bzhin te/ mya ngan las 'das pa'i dbyings ji lta ba de bzhin du 'dod pa'i khams kyang de'i khams/ gzugs kyi khams kyang de'i khams/ gzugs med 
pa'i khams kyang de'i khams/ 'dus byas kyi khams kyang de'i khams/ 'dus ma byas kyi khams kyang de'i khams te/ de bas na mya ngan las 'das pa'i dbyings zhes bya'o/ /rnam par 'phrul pa'i rgyal po gzugs kyi khams rnams la de ltar gzhan gyi dring la mi 
'jog par shes pa gang yin pa de ni khams zhes bya'o/ /rnam par 'phrul pa'i rgyal po de la skye mched shes pa gang zhe na/ mig ni rang bzhin las ma skyes shing ma byung ba ste/ de la byed pa po gang yang med do/ /rnam par 'phrul pa'i rgyal po de bzhin du rna 
</page>

 <page>
<ph>382</ph><p>059-191b</p>
ba dang / sna dang / lce dang / lus dang / yid kyang rang bzhin las ma skyes shing ma byung ba ste/ de la byed pa po gang yang med do/ /rnam par 'phrul pa'i rgyal po mig ni bdag po med pa ste/ de la lta ba po gang yang med do/ /rna ba ni bdag po med pa ste/ 
de la nyan pa po gang yang med do/ /sna ni bdag po med pa ste/ de la mnom pa po gang yang med do/ /lce ni bdag po med pa ste/ de la myong ba po gang yang med do/ /lus ni bdag po med pa ste/ de la reg pa po gang yang med do/ /yid ni bdag po med pa ste/ 
de la shes pa po gang yang med do/ /rnam par 'phrul pa'i rgyal po mig gi rang bzhin gzugs mi mthong / rna ba'i rang bzhin sgra mi nyan/ sna'i rang bzhin dri mi snom/ lce'i rang bzhin ro myong bar mi byed/ lus kyi rang bzhin reg bya la reg par mi byed/ yid 
kyi rang bzhin chos shes par mi byed do/ /de ci'i phyir zhe na/ mig ni byed pa po med pa ste/ rtswa dang / shing dang / rtsig pa dang / gyo mo lta bu yin pa dang / de bzhin du rna ba dang / sna dang / lce dang / lus dang / yid ni byed pa med pa ste/ rtswa dang / 
shing dang / rtsig pa dang / gyo mo lta bu yin pa'i phyir ro/ /rnam par 'phrul pa'i rgyal po mig ni chags pa yang ma yin chags pa med pa yang ma yin no/ /de ci'i phyir zhe na/ mig ni rang bzhin gyis chags pa med pa'i phyir ro/ /rnam par 'phrul pa'i rgyal po rna ba 
dang / sna dang / lce dang / lus dang / yid ni chags pa yang ma yin/ chags pa med pa yang ma yin no/ /de ci'i phyir zhe na/ yid ni rang bzhin gyis chags pa med pa'i phyir ro/ /rnam par 'phrul pa'i rgyal po skye mched thams cad la gang de ltar rab tu shes 
shing shes nas kyang chags pa med pa de ni skye mched shes pa zhes bya'o/ /gang phung po dang / khams dang / skye mched rnams la de ltar shes nas skye ba med pa dang / 'byung ba med pa dang / shin tu mya ngan las 'da' bar gyur kyang skye zhing 'byung la phung po dang khams 
</page>

 <page>
<ph>383</ph><p>059-192a</p>
dang / skye mched rnams kyang yongs su 'dzin cing phung po dang / khams dang / skye mched rnams kyang mi spong ba de ni de'i shes pa'i rnam par 'phrul pa'o/ /gang phung po dang / khams dang / skye mched dag gi mtshan nyid gang yin pa dang / ngo 
bo nyid gang yin pa de dag rab tu shes la/ de rnams spong bar mi byed cing / khams gsum na yang snang la/ nyon mongs pa dang yang lhan cig mi gnas shing skye ba dang 'byung ba dag kyang ston la/ skye bar yang mi 'gyur/ 'chi 'pho bar yang mi 'gyur ba de ni de'i shes pa'i rnam par 
'phrul pa'o/ /de la rten cing 'brel par 'byung ba shes pa gang zhe na/ ma rig pa gang ni 'du byed rnams kyi rkyen yin mod kyi ma rig pa yang 'di snyam du bdag ni 'du byed rnams skyed do snyam du mi sems/ 'du byed rnams ni rnam par shes pa'i rkyen yin mod kyi/ 'du byed rnams 
kyang 'di snyam du bdag cag ni rnam par shes pa skyed do snyam du mi sems/ rnam par shes pa ni ming dang gzugs kyi rkyen yin mod kyi/ rnam par shes pa yang 'di snyam du bdag ni ming dang gzugs skyed do snyam du mi sems/ ming dang gzugs ni skye mched drug gi rkyen yin 
mod kyi/ ming dang gzugs kyang 'di snyam du bdag ni skye mched drug skyed do snyam du mi sems/ skye mched drug ni reg pa'i rkyen yin mod kyi/ skye mched drug kyang 'di snyam du bdag ni reg pa skyed do snyam du mi sems/ reg pa ni tshor ba'i rkyen yin mod kyi/ reg pa yang 'di 
snyam du bdag ni tshor ba skyed do snyam du mi sems/ tshor ba ni sred pa'i rkyen yin mod kyi/ tshor ba yang 'di snyam du bdag ni sred pa skyed do snyam du mi sems/ sred pa ni len pa'i rkyen yin mod kyi/ sred pa yang 'di snyam du bdag ni len pa skyed do snyam du mi sems/ len 
pa ni srid pa'i rkyen yin mod kyi/ len pa yang 'di snyam du bdag ni srid pa skyed do snyam du mi sems/ srid pa ni skye ba'i rkyen yin mod kyi/ srid pa yang 'di snyam du bdag ni skye ba skyed do snyam du mi sems/ skye ba ni rga shi'i rkyen yin mod kyi/ skye ba yang 'di snyam du bdag ni rga 
</page>

 <page>
<ph>384</ph><p>059-192b</p>
shi skyed do snyam du mi sems te/ rnam par 'phrul pa'i rgyal po gang gi tshe byang chub sems dpa' de ltar rten cing 'brel par 'byung ba la so sor rtog pa ni/ de las chad par lta ba'am/ rtag par lta ba'i lta ba gnyis la gnas par mi 'gyur ro/ /de 'di snyam du chos 'di 
dag thams cad ni rgyu dang rkyen la rag las pa'o snyam du sems shing / de rgyu dang rkyen de dag tshol te btsal na yang mi rnyed do/ /de nas rten cing 'brel par 'byung ba la mnyam par 'jug go/ /shes pa ji lta bu zhig 'jug ce na/ rten cing 'brel par 'byung ba dang skye ba med 
par mnyam pa ste/ stong pa nyid gang dang mnyam pa rten cing 'brel par 'byung ba yang de dang mnyam/ mtshan ma med pa gang dang mnyam pa rten cing 'brel par 'byung ba yang de dang mnyam/ smon pa med pa gang dang mnyam pa rten cing 'brel par 'byung ba yang de dang mnyam mo/ /
mnyam pa de nyid gang gis de bzhin gshegs pas chos thams cad mngon par rdzogs par sangs rgyas pa de rten cing 'brel par 'byung ba dang mnyam mo/ /rten cing 'brel par 'byung ba gang mnyam pa de la bdag skye ba med/ sems can skye ba med/ srog skye ba med/ 
gang zag skye ba med la chos gang yang skye ba med de/ de bas na rten cing 'brel par 'byung ba zhes bya'o/ /rten cing 'brel par 'byung ba ni 'byung ba med par blta bar bya ste/ gang 'byung ba med par shes pa de ni rten cing 'brel par 'byung ba shes pa yin mod kyi yang ma 
rig pa dang / rig pa de gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /'du byed dang / 'du byed ma yin pa de dag gnyis su med cing gnyis su dbyer med de/ gang de shes pa de ni rten cing 'brel par 
'byung ba shes pa'o/ /rnam par shes pa dang / rnam par shes pa ma yin pa de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /ming dang gzugs dang / ming dang gzugs med pa de ni gnyis su med cing 
</page>

 <page>
<ph>385</ph><p>059-193a</p>
gnyis su dbyer med de/ gang de shes pa de ni rten cing 'brel par 'byung ba shes pa'o/ /skye mched drug dang / skye mched drug med pa de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes 
pa'o/ /reg pa dang / reg pa med pa de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /tshor ba dang / tshor ba med pa de ni gnyis su med cing gnyis su dbyer med de/ gang de shes pa 
de ni rten cing 'brel par 'byung ba shes pa'o/ /sred pa dang / sred pa med pa de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /len pa dang / len pa med pa de ni gnyis su med cing gnyis su 
dbyer med de/ gang de shes pa de ni rten cing 'brel par 'byung ba shes pa'o/ /srid pa dang / nying mtshams mi sbyor ba de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /skye ba dang / skye 
ba med pa de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /rga shi dang rmi lam de ni gnyis su med cing gnyis su dbyer med de/ gang de shes pa de ni rten cing 'brel par 'byung ba shes pa'o/ /
gang de rten pa de ni mi gnas pa'o/ /gang rten pa de ni snying po med pa/ gang rten pa de ni mi rtag pa/ gang rten pa de ni stong pa/ gang rten pa de ni song ba med pa/ 'ong ba med pa/ gang rten pa de ni ma byung ba/ gang rten pa de ni ril por 'dzin pa 
med pa/ gang rten pa de ni 'jug pa med pa ste/ gang de shes pa de ni rten cing 'brel par 'byung ba shes pa'o/ /gang de rten cing 'brel par 'byung ba mthong ba de ni ma rig pa mi mthong / 'du byed rnams mi mthong / rnam par shes pa mi mthong / 
</page>

 <page>
<ph>386</ph><p>059-193b</p>
ming dang gzugs mi mthong / skye mched drug mi mthong / reg pa mi mthong / tshor ba mi mthong / sred pa mi mthong / len pa mi mthong / srid pa mi mthong / skye ba mi mthong / rga shi mi mthong ste/ de ltar gang chos rnams la tshul bzhin du 
mthong ba des ni rten cing 'brel par 'byung ba mthong ngo / /gang rten cing 'brel par 'byung ba mthong ba des ni chos mthong ngo / /chos gang mthong zhe na/ 'dod chags dang bral ba'i chos mthong ngo / /ci'i phyir 'dod chags dang bral ba zhes bya zhe na/ 'di ltar 
de las chos thams cad la chags pa'i lta ba dang bral bas de'i phyir/ 'dod chags dang bral ba'i chos mthong zhes bya'o/ /ci nas kyang lhag par yang mi byed/ bri bar yang mi byed pa de ltar mthong / ci nas kyang de kho nas mi g.yo zhing mi chags pa de ltar 
mthong / ci nas kyang chos kyi dbyings tha dad par mi 'gyur ba de ltar mthong / ci nas kyang yang dag pa'i mtha' skyon med pa de ltar mthong / ci nas kyang mthong bas mthong ba yang mi mthong ba de ltar mthong / ci nas kyang sha'i mig gis mthong ba yang ma yin pa 
dang / lha'i mig gis mthong ba ma yin pa dang / shes rab kyi mig gis mthong ba ma yin pa de ltar mthong ngo / /de ci'i phyir zhe na/ sha'i mig ni byed pa med pa ste/ byed pa med pa'i phyir mi mthong / lha'i mig ni mngon par 'dus byas pa yin 
pas des 'dus ma byas pa mthong bar sla ba ma yin/ shes rab kyi mig ni rnam par mi rtog pa ste/ rnam par mi rtog pas mi mthong ba'i phyir ro/ /rnam par 'phrul pa'i rgyal po byang chub sems dpa' gang chos rnams la de ltar mthong ba des de bzhin gshegs 
pa mthong ste/ gzugs su mthong ba ma yin/ tshor bar ma yin/ 'du shes su ma yin/ 'du byed rnams su ma yin/ rnam par shes par mthong ba ma yin/ mtshan dang dpe byad bzang por ma yin/ chos kyi dbyings su ma yin/ tshul 
</page>

 <page>
<ph>387</ph><p>059-194a</p>
khrims su mthong ba ma yin/ ting nge 'dzin du ma yin/ shes rab tu ma yin/ rnam par grol bar ma yin/ rnam par grol ba'i ye shes mthong ba ma yin/ 'das par yang ma yin/ ma 'ongs par yang ma yin/ da ltar 
byung bar mthong ba ma yin te/ gang de ltar mthong ba de ni de bzhin gshegs pa mthong ba'o/ /de nas bcom ldan 'das la byang chub sems dpa' rnam par 'phrul pa'i rgyal pos 'di skad ces gsol to/ /bcom ldan 'das gang chos rnams mthong ba des 
de bzhin gshegs pa mthong bar 'gyur ba'i rnam grangs mchis lags sam/ bcom ldan 'das kyis bka' stsal pa/ rnam par 'phrul pa'i rgyal po yod do/ /de ci'i phyir zhe na/ gzugs mi zad pa'i mtshan nyid/ skye ba med pa'i rang bzhin can 
te/ gang gzugs de ltar mthong ba de ni de bzhin gshegs pa mthong ba'o/ /tshor ba dang / 'du shes dang / 'du byed rnams dang / rnam par shes pa ni zad pa'i mtshan nyid/ skye ba med pa'i rang bzhin can te/ gang rnam par shes pa de 
ltar mthong ba de ni de bzhin gshegs pa mthong ba'o/ /tshul khrims ni mngon par 'du mi byed pa'i mtshan nyid 'dus ma byas pa ste/ gang tshul khrims de ltar mthong ba de ni/ de bzhin gshegs pa mthong ba'o/ /ting nge 'dzin de ni mnyam pa mthong 
ba rnam par dag pa'o/ /de ltar ngas de bzhin gshegs pa mar me mdzad kyi tshe mthong ba rnam par dag go/ /der ngas rten cing 'brel par 'byung ba mthong bas chos mthong / chos mthong bas kyang de bzhin gshegs pa mthong bar gyur to/ /de nas 
byang chub sems dpa' rnam par 'phrul pa'i rgyal pos gsol pa/ bcom ldan 'das kyis mar me mdzad kyi pha rol tu de bzhin gshegs pa dag gzigs pa ji ltar gzigs/ bcom ldan 'das kyis bka' stsal pa/ gzugs kyi mtshan nyid 
</page>

 <page>
<ph>388</ph><p>059-194b</p>
yongs su rtog par mthong bas mthong gi chos kyi sku gnyis su med par mthong bas ni ma yin no/ /rnam par 'phrul pa'i rgyal po khyod mos par bya'o/ /khyod kyis khong du chud par bya'o/ /ngas byang chub kyi sems bskyed tshun cad de bzhin gshegs pa 
mar me mdzad ma gtogs par nam yang de bzhin gshegs pa ma mthong ngo / /de ci'i phyir zhe na/ gzugs kyi mtshan nyid mthong bas de bzhin gshegs pa mthong ba rnam par dag par ma yin pa'i phyir ro/ /rnam par 'phrul pa'i rgyal po de bas na/ de 
bzhin gshegs pa mthong bar 'dod pas ji ltar ngas chos nyid gcig pa dang / chos nyid gnyis su med par mar me mdzad mthong ba de ltar blta bar bya'o/ /ji ltar chos nyid gcig pa yin zhe na/ nga'i lus ji lta ba mar me mdzad kyi sku yang de bzhin/ 
mar me mdzad kyi sku ji lta ba sems can thams cad kyi lus kyang de bzhin te/ de bas na lus gcig pa dang / gnyis su med pa dang / gnyis su dbyer med pa ste/ 'di lta ste/ mtshan nyid med pa'i phyir chos nyid gcig pa shes par bya'i/ 
rnam par brtags pas shes par mi bya'o/ /rnam par 'phrul pa'i rgyal po 'di ni rten cing 'brel par 'byung ba mthong ba zhes bya ste/ rten cing 'brel par 'byung ba mthong bas chos mthong / chos mthong bas kyang sangs rgyas mthong ngo / /gang yang sems 
skyed pa thams cad la 'gog pa mngon du byed kyang yongs su mya ngan las mi 'da' zhing mi skye ba dang dmigs su med pa'i phyir thabs shes pas 'khor ba ston pa 'di ni de'i shes pa'i rnam par 'phrul pa'o/ /de la bden pa shes pa gang zhe na/ bden pa mngon par 
rtogs pa gang gis nyan thos kyi rnam par grol ba la reg par byed cing / bden par rtogs pa de nyid byang chub sems dpas mngon par rtogs par byas nas/ rnam par grol ba la yang reg par mi byed pa 'di ni de'i shes pa'i rnam par 'phrul pa'o/ /bden 
</page>

 <page>
<ph>389</ph><p>059-195a</p>
pa mngon par rtogs pa gang gis rang sangs rgyas kyi rnam par grol ba la reg par byed cing / bden pa mngon par rtogs pa de nyid byang chub sems dpas mngon par rtogs par byas nas/ rnam par grol ba la reg par yang mi byed pa 
'di ni de'i skye ba med pa'i rnam par 'phrul pa yin mod kyi/ bden pa shes pa zhes bya ba ni gang yang dag par ma yin pa med pa sdug bsngal yongs su shes pa'o/ /de'i yongs su shes pa gang zhe na/ phyin ci log tu skye ba'i phyir de yod pa ma yin zhing med la/ 
de la dngos po yod pa ma yin gyi/ dngos po med par shes pa ste/ gang gi tshe sdug bsngal skye ba med cing / 'byung ba med par shes pa de ni sdug bsngal yongs su shes pa'o/ /de la kun 'byung ba yongs su shes pa gang zhe na/ chos rnams ji 
ltar kun tu 'byung ba de bzhin du spong ba'o/ /ji ltar kun tu 'byung zhe na/ kun tu 'byung ba zhes bya ba ni kun tu byung ma thag tu 'ong ba med par spong ba dang / kun tu 'byung ba la 'gro ba med par spong ba 'di ni chos rnams kyi tshul te/ 'di la spong bar 'gyur ba'i 
chos gang yang byung ba med de/ sred pa bag la nyal gang gis srid pa byung ba'i sred pa bag la nyal de spangs pa zhes bya'o/ /de la sdug bsngal 'gog pa gang zhe na/ gang sdug bsngal dang / kun 'byung ba gnyis shin tu 'gag cing chos gang yang 'jig pa 
med pa de ni 'gog pa zhes bya'o/ /'gog pa zhes bya ba'i gang mtshan mar dmigs pa thams cad 'gog pa ste/ de ltar chos rnams kyi ngo bo nyid 'gags pas/ skye bar yang mi byed/ 'gog par yang mi byed pa de ni 'gog pa zhes bya'o/ /de la lam 
gang zhe na/ lam gang gis chos thams cad btsal na dge ba dang / mi dge ba'am/ zag pa dang bcas pa dang / zag pa med pa'am/ kha na ma tho ba dang bcas pa dang / kha na ma tho ba med pa'am/ 'dus byas dang / 'dus ma byas 
</page>

 <page>
<ph>390</ph><p>059-195b</p>
sam/ 'jig rten pa dang / 'jig rten las 'das pa dag mi dmigs pa de ni lam zhes bya'o/ /chos thams cad tha dad pa med pa'i phyir lam mnyam pa nyid do/ /nyon mongs pa thams cad kyis yongs su gdung ba med pa'i phyir lam rab tu zhi ba'o/ /ngan 'gro 
thams cad dang bral ba'i phyir lam nye bar zhi ba'o/ /zag pa thams cad yongs su zad pa'i phyir lam zag pa med pa'o/ /lam de ni dmigs par lta ba thams cad kyis bgrod par bya ba ma yin pa'o/ /lam de ni rnal 'byor spyod pa yang dag par zhugs pa rnams 
kyis rtogs sla ba'o/ /lam de ni sngon gyi de bzhin gshegs pa rnams bzhud cing rjes su bzhud pa'o/ /lam de ni mtshan mar rnam par rtog pa thams cad spangs pa'i phyir mtshan ma med pa'o/ /lam gang gis gnyis dang mtshan mar mi ltung ba de ni lam zhes bya 
ste/ gang gi tshe byang chub sems dpa' bden pa bzhi po gang dag la tshul 'dis rtogs pa de ni bden pa shes pa zhes bya'o/ /bden pa bzhi po 'di rnams nyan thos kyi theg pa pa rnams dang / rang sangs rgyas kyi theg pa pa rnams ston la/ theg pa de dag la 
yang 'dod par mi byed pa de ni bden pa shes pa'i rnam par 'phrul pa zhes bya'o/ /rnam par 'phrul pa'i rgyal po gzhan yang shes pa'i rnam par 'phrul pa ni gang nyan thos kyi theg pa yang shes la/ de la gnas par shes pa yang ma yin pa dang / rang 
sangs rgyas kyi theg pa pa yang shes la/ de la gnas par shes pa yang ma yin pa dang / rang sangs rgyas kyi theg pa yang shes la/ de la gnas par shes pa ni shes pa'i rnam par 'phrul pa zhes bya'o/ /gzhan yang shes pa'i rnam par 'phrul 
pa ni gang shes pa gcig gis sems can thams cad kyi sems shes pa dang / sems kyi ngo bo nyid gcig gis sems can kyi sems kyi ngo bo nyid shes la/ sems dang shes pa la gnyis su yang mi 'jug pa'o/ /gzhan yang shes pa'i rnam par 
</page>

 <page>
<ph>391</ph><p>059-196a</p>
'phrul pa ni gang 'das pa la shes pa dang mthong ba thogs pa med la/ 'das pa la ma 'ongs pa'i sems 'pho ba yang med pa dang / ma 'ongs pa la shes pa dang mthong ba med pa la/ ma 'ongs pa la 'das pa'i sems 'pho ba med 
pa dang / da ltar byung ba la shes pa dang mthong ba thogs pa med la/ 'das pa dang / ma 'ongs pa dang / da ltar byung ba la yang sems spros pa med pa'o/ /gzhan yang shes pa'i rnam par 'phrul pa ni gang zag pa yang shes la dge ba'i rtsa ba mngon 
par 'du byed pa la yongs su mi zad par shes pa dang / skye ba med par shes la/ bsdu ba'i dngos po la yang thabs shes pa 'di ni shes pa'i rnam par 'phrul pa'o/ /gzhan yang shes pa'i rnam par 'phrul pa ni gang shin tu yongs su mya ngan las 'das pa'i 
chos rnams la gzhan gyi dring la mi 'jog par shes shing shes pa'i stobs des kyang 'di lta ste/ sems can thams cad yongs su smin par bya ba'i phyir yongs su mya ngan las 'da' ba 'di ni shes pa'i rnam par 'phrul pa zhes bya'o/ /rnam par 'phrul 
pa'i rgyal po de la byang chub sems dpa' shes pa'i rnam par 'phrul par byed par 'dod pas ye shes kyis byas pa'i bya ba rnams bya'i nga rgyal gyis byas pa rnams ni mi bya'o/ /nga rgyal gyi las gang zhe na/ ci tsam du yid rgyu ba de tsam du nga rgyal gyi las so/ /ci 
tsam du rnam par shes pa rgyu ba de tsam du nga rgyal gyi las so/ /ci tsam du sems rgyu ba de tsam du nga rgyal gyi las so/ /ci tsam du dge ba'i rtsa ba mngon par 'du byed pa la mngon par zhen pa de tsam du nga rgyal gyi las so/ /ci tsam du lta bar ltung ba'i sbyin pa de 
tsam du nga rgyal gyi las so/ /ci tsam du 'du shes su ltung ba'i tshul khrims su gyur pa de tsam du/ nga rgyal gyi las so/ /ji tsam du bdag dang gzhan la gnas pa'i bzod par gyur pa de tsam du nga rgyal gyi las so/ /ji tsam du lus dang sems la dmigs 
</page>

 <page>
<ph>392</ph><p>059-196b</p>
pa'i brtson 'grus su gyur pa de tsam du nga rgyal gyi las so/ /ji tsam du rtog pa dang / rnam par rtog pa dang / yongs su rtog pa'i bsam gtan du gyur pa de tsam du nga rgyal gyi las so/ /ji tsam du bdag dang bdag gir byed pas bskyed pa'i shes rab tu 
gyur pa de tsam du nga rgyal gyi las so/ /bdag ni byang chub sems dpa'o snyam pa de ni nga rgyal gyi las so/ /bdag ni byang chub tu zhugs so snyam pa de ni nga rgyal gyi las so/ /bdag ni sangs rgyas dang / chos dang / dge 'dun gyi tshul mi gcod 
do snyam pa de ni nga rgyal gyi las so/ /bdag ni sems can gyi don la yang dag par zhugs so snyam pa de ni nga rgyal gyi las so/ /bdag gis sems can ma rgal ba bsgral lo snyam pa dang / ma grol ba dgrol lo snyam pa dang / dbugs ma phyin 
pa dbugs dbyung ngo snyam pa dang / yongs su mya ngan las ma 'das pa yongs su mya ngan las bzla'o snyam pa de ni/ nga rgyal gyi las so/ /bdag ni sbyin pa'i bdag po'o/ /bdag ni tshul khrims dang / bzod pa dang / brtson 'grus dang / 
bsam gtan dang / shes rab dang ldan no snyam pa de ni nga rgyal gyi las so/ /bdag ni byams pa dang / snying rje dang / dga' ba dang / btang snyoms la gnas so snyam pa de ni nga rgyal gyi las so/ /bdag ni 'dod pa chung ba/ chog shes 
pa/ rab tu dben pa la dga' ba'o snyam pa de ni nga rgyal gyi las so/ /bdag ni sbyin gnas smra ba/ bdag ni dgon pa pa yo byad bsnyungs pa'o snyam du rlom sems su byed cing rnam par rtog pa de ni nga rgyal gyi las so/ /bdag ni stong pa nyid dang / 
mtshan ma med pa dang / smon pa med pa la gnas pa'o snyam pa de ni/ nga rgyal gyi las so/ /bdag ni bden par smra ba'o/ /yang dag par smra ba'o/ /ji ltar smras pa de ltar byed pa'o snyam pa de ni/ nga rgyal gyi las so/ /bdag ni 
</page>

 <page>
<ph>393</ph><p>059-197a</p>
bdud kyi las las yang dag par 'das la/ bdud bzhi dang lta ba thams cad dang bral zhing skye ba med pa la bzod pa nyams su blang ngo snyam pa de ni/ nga rgyal gyi las so/ /bdag gis byang chub rtogs nas/ chos kyi 'khor lo bskor 
te/ sems can rnams thar par byas nas/ phung po'i lhag ma med pa'i mya ngan las 'das pa'i dbyings su yongs su mya ngan las bzla'o snyam du gang rlom sems su byed cing / rnam par rtog pa de dag thams cad ni nga rgyal gyi las te/ rnam par 'phrul pa'i 
rgyal po/ ji tsam du yid nye bar spyod pa dang / sems mtho ba dang / dma' ba dang / rnam par shes par brtags pa de tsam du nga rgyal gyi las so/ /rnam par 'phrul pa'i rgyal po/ de la ye shes kyi las gang zhe na/ gang la yid kyi nye bar spyod pa med/ 
sems kyi med/ rnam par shes pa'i med pa de ni ye shes kyi las te/ de ye shes kyis byas pa'i las rnams kyang byed do/ /byang chub sems dpa'i las kyang gang zhe na/ gang byang chub sems dpas bya ba ste/ byang chub sems dpa'i las ni rnam 
pa gnyis so/ /gnyis gang zhe na/ 'di lta ste/ sems can thams cad yongs su smin par bya ba dang / dam pa'i chos yongs su gzung ba'o/ /de bdag ji ltar shes pa de bzhin du/ sems can rnams yongs su smin par byed de/ bdag 
kyang ji ltar shes zhe na/ bdag ni gnas med par shes te/ gang bdag gnas med par shes pa de la yang yid med/ rnam par shes pa med/ sems med/ de de ltar sems can rnams yongs su smin par byed do/ /dam pa'i chos 
kyang ji ltar yongs su 'dzin ce na/ gang chos thams cad yongs su 'dzin pa med pa ste/ 'di ni dam pa'i chos yongs su 'dzin pa'o/ /gzugs yongs su 'dzin pa ni dam pa'i chos yongs su 'dzin pa ma yin/ tshor ba dang / 'du shes dang / 'du 
</page>

 <page>
<ph>394</ph><p>059-197b</p>
byed dang / rnam par shes pa yongs su 'dzin pa ni dam pa'i chos yongs su 'dzin pa ma yin/ de bzhin du khams yongs su 'dzin pa dang / skye mched yongs su 'dzin pa dang / ming dang gzugs yongs su 'dzin pa ni/ dam pa'i chos yongs su 
'dzin pa ma yin/ dge ba dang / mi dge ba'i chos yongs su 'dzin pa ni/ dam pa'i chos yongs su 'dzin pa ma yin/ kha na ma tho ba dang bcas pa dang / kha na ma tho ba med pa dang / zag pa dang bcas pa dang / zag pa med pa dang / 'jig 
rten pa dang / 'jig rten las 'das pa'i chos yongs su 'dzin pa ni/ dam pa'i chos yongs su 'dzin pa ma yin/ sbyin pa'i mtshan ma yongs su 'dzin pa ni/ dam pa'i chos yongs su 'dzin pa ma yin/ tshul khrims dang / bzod pa dang / 
brtson 'grus dang / bsam gtan dang / shes rab kyi mtshan ma yongs su 'dzin pa ni/ dam pa'i chos yongs su 'dzin pa ma yin no/ /de ci'i phyir zhe na/ ji tsam du mtshan ma dang / dmigs pa med pa 'byung ba de tsam du chos ma yin/ 
'dul ba ma yin pa'i phyir te/ gang 'dzin pa thams cad gtong zhing / 'jug pa dang / mi 'jug pa dang / smon pa dang / mtshan ma dang / dmigs pa yongs su 'dzin pa 'di ni/ dam pa'i chos yongs su 'dzin pa'o/ /de ci'i phyir 
zhe na/ de bzhin gshegs pas/ chos rnams mtshan ma med pa dang / dmigs pa med par mngon par rdzogs par sangs rgyas pa'i phyir te/ de mtshan ma dang / dmigs pa dag gis yongs su gzung bar mi nus so/ /
gang de ltar/ byang chub sems dpa'i las shes pa de ni ye shes so/ /ye shes de byang chub sems dpa'i bya ba thams cad kyang byed la/ gang zad par yang mi 'gyur ba de ni shes pa'i rnam par 'phrul pa zhes bya'o// //
</page>

 <page>
<ph>395</ph><p>059-198a</p>
'phags pa rnam par 'phrul pa'i rgyal pos zhus pa/ bam po gsum pa ste tha ma'o/ /rnam par 'phrul pa'i rgyal po de la shes rab kyi rnam par 'phrul pa gang zhe na/ chos rnams rnam par 'byed pa tshig rab tu dbye ba dang / so so yang dag par rig pa 
bzhi po 'di lta ste/ don so so yang dag par rig pa dang / chos so so yang dag par rig pa dang / nges pa'i tshig so so yang dag par rig pa dang / spobs pa so so yang dag par rig pa nye bar len cing ston pa'o/ /de la don so so yang dag par rig pa gang zhe na/ tshig 
'bru bshad pa thams cad don nyid la rton pa yin gyi tshig 'bru la rton pa ma yin pa ste/ don ces bya ba ni chos thams cad yang dag pa nyid du 'du shes pa'o/ /don ces bya ba ni 'di lta ste/ brjod du med pa'o/ /brjed ngas pa med cing tshig 'bru tha dad pa med pa nyid dang / sngon gyi 
mtha' dang / phyi ma'i mtha'i sgra las dben pa nyid dang / de ni don ces bya'o/ /tshig 'bru gsal ba'i don la ni brten par mi bya'i/ gang tshig 'bru mnyam pa de ni don yin te/ de ni don so so yang dag par rig pa zhes bya'o/ /don thams cad yang dag par rig pa ni don so so 
yang dag par rig pa zhes bya'o/ /de la chos so so yang dag par rig pa gang zhe na/ de chos la rton pa yin gyi chos ma yin pa la mi rton te/ chos la rton pa la chos ma yin pa snang bar yang mi 'gyur ro/ /de ci'i phyir zhe na/ des ni chos thams cad ming du brjod pa las 
dben par shes pa'i phyir ro/ /chos so so yang dag par rig pa zhes bya ba ni theg pa tha dad pa dang / chos tha dad par yang 'tshal la/ chos kyi dbyings kyi mtshan nyid tha dad par yang mi byed pa gang yin pa'o/ /de ci'i phyir zhe na/ 'di lta ste/ chos kyi dbyings ni mtshan 
nyid med par mtshan nyid gcig pa'i phyir ro/ /de brjod pa gang gis chos rnams brjod pa de brag ca'i sgra dang mtshungs pa nyid du 'jug go/ /chos gang dag yongs su brjod pa de dag kyang chos kyi dbyings dang mnyam par shes la shes pa dang tha snyad la thogs pa med pa/ de 
</page>

 <page>
<ph>396</ph><p>059-198b</p>
ni chos so so yang dag par rig pa zhes bya'o/ /de la nges pa'i tshig so so yang dag par rig pa gang zhe na/ gang lha'i gdags pa shes pa dang / klu dang / gnod sbyin dang / dri za dang / lha ma yin dang / nam mkha' lding dang / mi'am ci dang / lto 'phye chen po dang / mi 
dang mi ma yin pa'i gdags pa shes pa dang / brgya byin dang / tshangs pa dang / 'jig rten skyong ba'i gdags pa shes pa dang / tshig gcig dang / gnyis dang / tshig mang po rnams dang / mdor bsdus pa'i tshig bla dgas dang / spros pa'i tshig bla dgas dang / skyes pa 
dang / bud med dang / ma ning gi tshig bla dgas dang / 'das pa dang / ma 'ongs pa dang / da ltar byung ba'i tshig bla dgas shes pa dang / chos rnams ji ltar gdags par bya ba dang / gdags pa gang gi sems can gzhan gyi sems kyi rgyud la gdags pa de bzhin du rtogs 
shing 'dogs so/ /rang gi nges pa'i tshig gis gzhan gyi nges pa'i tshig 'khrug par yang mi byed cing rlom sems su yang mi byed do/ /de ci'i phyir zhe na/ des chos thams cad nges pa'i tshig med par shes pa'i phyir ro/ /de 'di snyam du gdags pa gang gis chos gang 
gdags pa'i chos de gdags pa de la yod pa ma yin/ gang gis gdags pa'i gdags pa de yang chos de la yod pa ma yin no/ /snyam du sems pa 'di ni nges pa'i tshig ces bya'o/ /nges pa'i tshig gi sgra 'di gal te yang dag pa'i nges pa'i tshig yin du zin na/ dge ba'i 
chos kyi nges pa'i tshig la mi dge ba'i chos kyi nges pa'i tshig tu mi 'gyur ro/ /de bas na nges pa'i tshig 'di nges par 'byung ba yin par shes par bya'o/ /nges pa'i tshig so so yang dag par rig pa zhes bya ba ni gang gdags pa'i tshig thams cad chos rtogs par ro/ /de ci'i phyir zhe 
na/ chos thams cad shin tu rtogs pa'i phyir chos rnams mi rtogs so/ /gang de ltar rtogs pa'i rtogs pa de'i gdags pa dang / bshad pa de ni nges pa'i tshig so so yang dag par rig pa zhes bya'o/ /de la spobs pa so so yang dag par rig pa gang zhe na/ gang gi phyir de la yi ge 
</page>

 <page>
<ph>397</ph><p>059-199a</p>
thams cad so sor snang ba dang sgra thams cad so sor snang ba dang / ming bstan pa thams cad so sor snang ba'o/ /ji ltar so sor snang zhe na/ gsal ba nyid du so sor snang / chos su so sor snang / 'dul bar so sor snang / yang dag par so sor snang ngo / /mdo'i 
sgra dbyangs la mos pa rnams la mdo'i sgra dbyangs so sor snang ngo / /de bzhin du dbyangs kyis bsnyad pa dang / lung bstan pa dang / tshigs su bcad pa dang / ched du brjod pa dang / gleng gzhi dang / rtogs pa brjod pa dang / de lta bu byung ba dang / skyes pa'i rabs dang / shin 
tu rgyas pa dang / rmad du byung ba dang / chos gtan la bab par bstan pa la mos pa rnams la de bzhin du so sor snang ngo / /sngon gyi sbyor ba la mos pa rnams la sngon gyi sbyor ba rnams so sor snang ngo / /sems can thams cad kyi dbang po rnams so sor snang ste/ dad pa dang ldan pa 
rnams la dad pa'i dbang po/ brtson 'grus brtsams pa rnams la brtson 'grus kyi dbang po/ dran pa dang ldan pa rnams la dran pa'i dbang po/ ting nge 'dzin dang ldan pa rnams la ting nge 'dzin gyi dbang po/ shes rab can rnams la shes rab kyi dbang po so sor snang ngo / /
'dod chags spyod pa nyi khri chig stong yod pa de dag gi dbang po brgyad khri bzhi stong de bzhin gshegs pa'i ye shes kyis mkhyen te/ de la de bzhin gshegs pa la ni dbang po thams cad so sor snang ngo / /de'i rjes su 'brel pa la ni byang chub sems dpa' la so sor 
snang ngo / /zhe sdang spyod pa nyi khri chig stong yod pa de dag gi dbang po brgyad khri bzhi stong de bzhin gshegs pa'i ye shes kyis mkhyen te/ de la de bzhin gshegs pa la ni dbang po thams cad so sor snang ngo / /de'i rjes su 'brel pa ni byang chub sems dpa' la so sor snang ngo / /
gti mug spyod pa nyi khri chig stong yod pa de dag gi dbang po brgyad khri bzhi stong de bzhin gshegs pa'i ye shes kyis mkhyen te/ de la de bzhin gshegs pa la ni dbang po thams cad so sor snang ngo / /de'i rjes su 'brel pa ni byang chub sems dpa' la so sor snang ngo / /cha mnyam 
</page>

 <page>
<ph>398</ph><p>059-199b</p>
pa la spyod pa nyi khri chig stong yod pa de dag gi dbang po brgyad khri bzhi stong de bzhin gshegs pa'i ye shes kyis mkhyen te/ de la de bzhin gshegs pa la ni dbang po thams cad so sor snang ngo / /de'i rjes su 'brel pa ni byang chub sems dpa' la so sor snang ste/ de ni 
spobs pa so so yang dag par rig pa zhes bya'o/ /rnam par 'phrul pa'i rgyal po de la don so so yang dag par rig pa gang yin pa dang / chos so so yang dag par rig pa gang yin pa dang / nges pa'i tshig so so yang dag par rig pa gang yin pa dang / spobs pa so so yang 
dag par rig pa gang yin pa dang / byang chub sems dpa'i so so yang dag par rig pa de dag thams cad kyi rtsa ba ni shes rab yin/ gzhi shes rab yin/ shes rab tu yang dag par 'du ba yin te/ byang chub sems dpa' shes rab can ni rnam par 'phrul pa 'di dag dang / 
gzhan dag kyang rnam par byed do/ /bcom ldan 'das shes rab kyi rtsa ba gang lags/ gzhi gang lags/ yang dag par 'du ba gang lags/ rnam par 'phrul pa'i rgyal po shes rab kyi rtsa ba thos pa/ gzhi thos pa/ thos par yang dag par 'du ba'o/ /thos pa'i rtsa ba 
gang lags/ gzhi gang lags/ yang dag par 'du ba gang lags/ rnam par 'phrul pa'i rgyal po thos pa'i rtsa ba ni dge ba'i bshes gnyen yin/ gzhi ni dge ba'i bshes gnyen yin/ yang dag par 'du ba dge ba'i bshes gnyen yin no/ /dge ba'i bshes 
gnyen gyi rtsa ba gang lags/ gzhi gang lags/ yang dag par 'du ba gang lags/ rnam par 'phrul pa'i rgyal po dge ba'i bshes gnyen gyi rtsa ba ni gus pa yin/ gzhi ni gus pa yin/ yang dag par 'du ba yang gus pa yin no/ /gus pa'i rtsa ba gang lags/ yang dag 
par 'du ba gang lags/ rnam par 'phrul pa'i rgyal po gus pa'i rtsa ba ni lhag pa'i bsam pa yin/ gzhi ni lhag pa'i bsam pa yin/ yang dag par 'du ba yang lhag pa'i bsam pa yin no/ /lhag pa'i bsam pa'i rtsa ba gang lags/ yang dag par 'du ba gang 
</page>

 <page>
<ph>399</ph><p>059-200a</p>
lags/ rnam par 'phrul pa'i rgyal po lhag pa'i bsam pa'i rtsa ba ni sgyu med pa yin/ gzhi ni sgyu med pa yin/ yang dag par 'du ba yang sgyu med pa yin no/ /sgyu ma mchis pa'i rtsa ba gang lags/ gzhi gang lags/ yang dag par 'du ba gang lags/ rnam par 
'phrul pa'i rgyal po sgyu med pa'i rtsa ba ni snying rje chen po yin/ gzhi ni snying rje chen po yin/ yang dag par 'du ba yang snying rje chen po yin no/ /snying rje chen po'i rtsa ba ni gang lags/ gzhi ni gang lags/ yang dag par 'du ba gang lags/ rnam par 'phrul pa'i rgyal po snying rje chen po'i 
rtsa ba ni sems can thams cad yin/ gzhi ni sems can thams cad yin/ yang dag par 'du ba yang sems can thams cad yin no/ /de ci'i phyir zhe na/ rnam par 'phrul pa'i rgyal po sems can thams cad rab tu dgrol ba'i phyir/ byang chub sems dpa'i snying rje chen po las 
thams cad mkhyen pa nyid kyi sems skye ba'i phyir te/ rnam par 'phrul pa'i rgyal po 'di yang byang chub sems dpa'i shes rab kyi rnam par 'phrul pa'o/ /rnam par 'phrul pa'i rgyal po gzhan yang byang chub sems dpa'i shes rab kyi rnam par 'phrul pa ni gang chos kyi sgo gcig las brtsams 
nas bskal pa'am/ bskal pa las lhag par bshad pa gzhan dang / gzhan dag gis 'chad cing 'dug pa na chos gang yang chos nyid dang 'gal bar mi byed de/ de 'dod na lus mi snang bas sems can rnams la chos ston/ spu'i khung bu thams cad nas kyang chos ston pa 'byin/ 
sems can gyi bsam pa dang sbyor ba ji lta ba bzhin du de chos ston pa spobs par byed/ de yid kyi tshul ston pas kyang sems can rnams la chos ston te/ phas kyi rgol ba thams cad kyis mi thub pa yin no/ /phyi rol gyi mngon par shes pa lnga dang ldan pa rnams kyi bstan bcos sam/ 
nyi ma dang / zla ba dang / gza' dang / skar ma shes pa'am/ rmi lam dang mtshan ma shes pa'am/ rig byed dam/ sngags sam/ rig sngags sam/ sgra'am/ mngon par shes pa la 'jug pa'am/ sa g.yo ba'am/ 'gro lding ba'i sngags kyi sbyor ba'am/ bya rog 
</page>

 <page>
<ph>400</ph><p>059-200b</p>
gi sgra'am/ ri dgas kyi khyu dang / lha dang klu dang gnod sbyin dang / dri za dbab pa'am/ rgyal po'i rtags dang / mtshan nyid dang / mtshan ma'am/ lo legs pa dang / lo nyes pa'i mtshan ma'am/ gdon rnam par gtse ba shes pa'am/ de las gzhan pa 'jig rten gyi bzo shes pa 
'am/ las shes pa'am/ yi ge dang / lag brda dang / grangs dang / brtsi ba dang / ri mo bri ba dang / glu dang / gar dang / pi bang dang / rnga dang / khar dkrol dang / rol mo la 'jug pa'i shes pa gang dag yin pa de dag thams cad byang chub sems dpa' de tshe rjes nas 
ma bstan par mngon du 'gyur zhing / de dag la de'i shes pa rab tu 'jug go/ /shes rab dang ldan pa rnams la'ang de dag thams cad ston cing thams cad la mthar phyin par 'gyur te/ de bstan bcos dang / sngags dang / rig sngags kyi gnas de dag thams cad kyang rab tu 
shes la/ sems can thams cad la'ang mi gnod par gnas shing / de dag gis yang dag par yang mi sems so/ /rnam par 'phrul pa'i rgyal po byang chub sems dpa' de shes rab ma nyams par tshangs pa 'bum phrag bcu dang lhan cig tu gnas shing 'dug la smra'o/ /lta 
bas kyang lta ba ston la/ kha dog gis kyang kha dog ston/ smra bas kyang smra ba ston/ kha dog dang 'od dang gzi brjid kyis kyang kha dog dang 'od dang gzi brjid ston la tshangs pa de dag la chags par yang mi 'gyur/ tshangs pa de dag kyang byang chub sems dpa' de bstsur 'ong zhing de la gus pa 
skyed do/ /de bzhin du lha'i gnas thams cad du yang bdag po yin par ston la de dag la chags pa yang med/ dga' ba yang mi skyed kyi mi rtag pa'i 'du shes nyid skyed/ sdug bsngal gyi 'du shes nyid skyed/ bdag med pa'i 'du shes nyid skyed/ nye bar zhi ba nyid la rton/ sems 
can thams cad grol bar byed pa nyid la rton/ byang chub kyi snying po nyid la rton te/ rnam par 'phrul pa'i rgyal po 'di yang shes rab kyi rnam par 'phrul pa'o/ /rnam par 'phrul pa'i rgyal po gzhan yang byang chub sems dpa' shes rab kyi rnam par 'phrul pa ni bdud kyi gnas bkod pa 
</page>

 <page>
<ph>401</ph><p>059-201a</p>
ci 'dra ba de dag las bye ba khrag khrig phrag 'bum gyur gyi bkod pa'i khyad par gyis bdud de rnams btul te 'dod par byas nas/ nga rgyal bcag ste/ de dag yang dag par rdzogs pa'i byang chub kyi sems la bkod nas de'i 'og du chos ston to/ /rnam par 'phrul pa'i 
rgyal po byang chub sems dpa' shes rab ni kun du 'gro bar shes par bya ste/ sbyin pa byin nam len tam/ yongs su sngo ba yang rung shes rab ni kun du 'gro bar shes par bya'o/ /tshul khrims srung ngam/ gzhan dag kyang deng yang dag par 'dzud dam/ yongs su sngo yang rung shes rab nyid 
yin par shes par bya'o/ /bzod pa sgom mam/ bzod pa la yang dag par 'dzud dam/ bzod pa de byang chub tu yongs su sngo yang rung shes rab nyid yin par shes par bya'o/ /brtson 'grus rtsom mam/ gzhan dag kyang brtson 'grus la yang dag par 'dzud dam/ brtson 'grus de 
byang chub tu yongs su sngo yang rung shes rab nyid yin par shes par bya'o/ /bsam gtan la snyoms par 'jug gam/ gzhan dag kyang yang dag par 'dzud dam/ bsam gtan de byang chub tu yongs su sngo yang rung shes rab nyid yin par shes par bya'o/ /chos rnams 'dzin tam/ gzhan la ston 
tam/ ji ltar thos pa'i chos rnams la so sor rtog rung shes rab nyid yin par shes par bya'o/ /thams cad du 'gro ba dang 'ong ba dang / spyod lam thams cad du gom pa 'dor zhing 'jog pa na shes rab nyid yin par shes par bya'o/ /byang chub sems dpa' shes rab kyi stobs can ni thams cad du dge 
ba'i stobs can du 'gyur ro/ /byang chub sems dpa' shes rab kyi bdag por gyur pa ni thams cad la dbang phyug gi dbang thob par 'gyur ro/ /byang chub sems dpa' shes rab kyi rnam par 'phrul pa ni thams cad du chos thams cad kyi rnam par 'phrul pa rjes su 'thob bo/ /byang chub sems dpa' 
shes rab kyi mtshon thogs pa ni nyon mongs pa thams cad gcod cing rab tu 'dral lo/ /byang chub sems dpa' shes rab la gnas pa ni chos thams cad kyi gnas yongs su 'dzin to/ /byang chub sems dpa' shes rab kyi 'od byed pa ni sangs rgyas kyi 'od kyi bkod pa 'thob bo/ /byang chub 
</page>

 <page>
<ph>402</ph><p>059-201b</p>
sems dpa' shes rab dang ldan pa ni dge ba'i chos thams cad lhun gyis grub par rjes su rtogs te/ rnam par 'phrul pa'i rgyal po 'di lta ste/ dper na steng gi bar snang la mda' 'phangs nas 'phen pa'i stobs ji tsam pa de srid du song nas btsal mi dgos pa kho nar slar sa la lhung ngo / /rnam par 
'phrul pa'i rgyal po de bzhin du byang chub sems dpa'i ye shes shes rab kyi stobs rnam par dag par de yang btsal mi dgos pa kho nar dge ba'i chos thams cad la yang 'bab/ stobs gang gis skad cig gcig la sangs rgyas kyi zhing gang gA'i klung gi bye ma snyed dag g.yo bar byed pa dang / bdud 
kyi sde chen po de dag pham par byed pa'i stobs kyang byang chub kyi snying por kun tu ston/ byang chub thob nas kyang stobs gang dag gis lha dang / klu dang / lha ma yin du bcas pa'i 'jig rten gyis mi rdzi ba'i stobs bcu po dag kyang 'thob ste/ rnam par 'phrul pa'i rgyal po tshul khrims dang / mngon 
par shes pa dang / shes pa dang / shes rab kyi rnam par 'phrul pa 'di dag ni byang chub sems dpa' sems dpa' chen po dge ba'i rtsa ba bskyed pa rnams kyi rna lam du grag par 'gyur ro/ /gang dag gis chos kyi rnam grangs 'di thos na dga' bar gyur pa de dag thams cad kyang rnam par 
'phrul pa bzhi po 'di dag lhag par byed par 'gyur ro/ /de ci'i phyir zhe na/ 'di dag ni nyan thos dang / rang sangs rgyas thams cad la med pa'i phyir ro/ /de nas byang chub sems dpa' rnam par 'phrul pa'i rgyal po zhus pa'i lan thob pas dga' mgu rangs/ yid bde rab tu dga' tshim 
zhing yi rangs par gyur nas/ de bzhin gshegs pa la thal mo sbyar te mig mi 'dzums par lta zhing tshig 'di skad ces smras so/ /bcom ldan 'das de bzhin gshegs pa dgra bcom pa yang dag par rdzogs pa'i sangs rgyas ji ltar rnam par 'phrul pa de bzhin du sems can thams cad 
kyang rnam par 'phrul pa de dag gis rnam par 'phrul par gyur cig /de nas byang chub sems dpa' sems dpa' chen po rnam par 'phrul pa'i rgyal pos lha dang mi'i me tog rab tu dri zhim pa kha dog rnam pa du ma can rnams kyi phung po byin gyis brlabs nas me tog de dag gis de bzhin gshegs pa 
</page>

 <page>
<ph>403</ph><p>059-202a</p>
dang / byang chub sems dpa' thams cad dang 'khor thams cad la kun du gtor to/ /me tog de dag gtor ma thag tu gang dag gi lus la phog pa de dag thams cad gser gyi kha dog 'dra ba la mtshan dang dpe byad bzang pos brgyan par snang ngo / /bar snang las kyang lha 'bum dag 
tshig tu smra ba/ bcom ldan 'das sems can gang dag rnam par 'phrul pa 'di la mos nas bla na med pa yang dag par rdzogs pa'i byang chub tu sems bskyed par 'gyur ba/ de dag ni sangs rgyas kyi rgyan gyis brgyan pa lags so/ /de ci'i slad du zhe na/ rnam par 'phrul pa 'di dag thams 
cad ni thams cad mkhyen pa'i sems kyi khongs su gtogs pa lags pa'i slad du'o/ /gal te bcom ldan 'das kyis sngon byang chub kyi sems ma bskyed du lags na chos rnam par 'phrul pa bsam gyis mi khyab pa 'di dag 'di ltar thos par ga la 'gyur lags so/ /de nas bcom ldan 
'das kyis lha'i bu de dag la legs so zhes bya ba byin no/ /byin nas kyang byang chub sems dpa' rnam par 'phrul pa'i rgyal po la bka' stsal pa/ rnam par 'phrul pa'i rgyal po ngas mngon par dran te/ de bzhin gshegs pa mar me mdzad kyi pha rol na de bzhin gshegs pa bdun cu pa kun nas 'od 
zer gzi brjid rgya chen zhes bya ba byung ste/ de bzhin gshegs pa des kyang rnam par 'phrul pa bzhi po 'di kho na dag ston pa'i chos kyi sgo'i le'u rgya cher rab tu bstan par gyur to/ /byang chub sems dpa' yul phun sum tshogs pa zhes bya ba zhig kyang yod par gyur te/ des de la zhus pa dang / 
de bzhin gshegs pa des chos kyi rnam grangs 'di bshad pa na byang chub sems dpa' brgyad stong gis rnam par 'phrul pa 'di dag thob par 'gyur/ mi skye ba'i chos la bzod pa thob par gyur to/ /srog chags sum khri nyis stong gis kyang bla na med pa yang dag par rdzogs pa'i byang chub 
tu sems skyed do/ /de dag las kyang rnam par 'phrul pa 'di dag ngas thos te/ thos nas kyang bzung ngo / /de bzhin gshegs pa mar me mdzad las ngas bzod pa thob nas kyang de dag yongs su rdzogs par byas so/ /rnam par 'phrul pa'i rgyal po de lta bas na da ltar yang rung yongs su mya ngan 
</page>

 <page>
<ph>404</ph><p>059-202b</p>
las 'das nas kyang rung ste/ byang chub sems dpa' gang dag chos kyi rnam grangs 'di nyan cing thos nas kyang 'dzin pa dang / 'chang ba dang / klog pa dang / kun chub par byed pa dang / gzhan nga la yang rgya cher yang dag par rab tu ston pa de dag mi skye ba'i chos la bzod pa myur du thob par 'gyur ro/ /
bstan pa 'di bshad pa'i tshe lha dang mi'i srog chags sum khri nyis stong bla na med pa yang dag par rdzogs pa'i byang chub tu sems skyed cing / lha'i bu de dag gis kyang bcom ldan 'das la mchod pa'i las bya ba'i phyir me tog gi char chen po mngon par phab sil snyan rnams kyang rab tu dkrol ba 
dang / sangs rgyas kyi mthus sil snyan de dag las kyang gang chos kyi rnam grangs 'di thos nas mos shing 'dzin par byed/ 'chang bar byed/ klog par byed/ kun chub par byed/ gzhan la yang rgya cher yang dag par ston par byed pa'i sems can de dag ni mos pa rgya che ba dbang po rno ba/ sangs 
rgyas kyi chos la mos pa/ shes rab spyod pa/ dge ba'i bshes gnyen gyis yongs su zin pa/ sngon dge ba'i rtsa ba bsags pa/ sems can thams cad la snying rje chen po dang ldan pa yin no/ /zhes de skad kyi sgra phyung ngo / /de nas bcom ldan 'das la byang chub sems dpa' rnam par 
'phrul pa'i rgyal pos 'di skad ces gsol to/ /bcom ldan 'das de bzhin gshegs pa la stobs bcu dang / mi 'jigs pa bzhi dang / sangs rgyas kyi chos ma 'dres pa bcwa brgyad gang dag mnga' ba de dag lta bu/ bcom ldan 'das byang chub sems dpa' rnams la yang byang chub sems 
dpa'i stobs bcu dang / byang chub sems dpa'i mi 'jigs pa bzhi dang / byang chub sems dpa'i chos ma 'dres pa bcwa brgyad kyang mchis lags sam/ bcom ldan 'das kyis bka' stsal pa/ rnam par 'phrul pa'i rgyal po byang chub sems dpa' gang yongs su sbyang ba byas shing phyir mi 
ldog pa'i bzod pa thob pas brgyad pa la gnas shing / sa dgu la 'phar ba shes rab kyi pha rol tu phyin pa dang thabs mkhas pas yongs su zin pa de dag la yod de rnam par 'phrul pa'i rgyal po byang chub sems dpa' de dag ni stobs bcu dang ldan pa/ mi 'jigs pa bzhi dang ldan pa/ chos 
</page>

 <page>
<ph>405</ph><p>059-203a</p>
ma 'dres pa bcwa brgyad dang ldan pa ste/ rnam par 'phrul pa'i rgyal po de la byang chub sems dpa'i stobs bcu po dag gang zhe na/ 'di lta ste thams cad mkhyen pa nyid du sems bskyed pa lhag pa'i bsam pa brtan pa'i stobs dang / byams pa yongs su rdzogs pas thams 
cad gtang ba'i stobs dang / rnyed pa dang bkur sti dang / tshigs su bcad pa don du mi gnyer zhing 'jig rten thams cad dang 'dres pa la mi lta bas snying rje chen po yongs su rdzogs pa'i stobs dang / sangs rgyas kyi chos thams cad la dad pa skyed cing de rdzogs par bya ba'i phyir sems ma 
zhum pas brtson 'grus chen po yongs su rdzogs pa'i stobs dang / dran pa dang shes bzhin du spyod cing spyod lam ma 'khrugs pa'i ting nge 'dzin gyi stobs la gnas pa'i stobs dang / mtha' gnyis rnam par spangs shing rten cing 'brel par 'byung ba dang 'thun pas lta ba thams cad spang ba dang 
rtog pa dang / rnam par rtog pa dang / yongs su rtog pa dang / spros pa dang / yongs su dpyod pa thams cad spang ba'i phyir shes rab kyi pha rol tu phyin pa yongs su rdzogs pa'i stobs dang / sems can thams cad yongs su smin par bya ba dang / 'khor ba tshad med pa yongs su gzung 
cing / dge ba'i rtsa ba'i tshogs bsags pas ngoms par bya ba'i phyir 'du byed thams cad rmi lam lta bur mos te/ 'khor bas yongs su mi skyo ba'i stobs dang / chos kyi rang bzhin la so sor rtog pas bdag med pa dang / sems can med pa dang / srog med pa dang gso ba med pa dang / 
gang zag med pa dang / skye ba med pa dang / 'byung ba med pa'i chos la mos pas mi skye ba'i chos la bzod pa thob pa'i stobs dang / stong pa dang / mtshan ma med pa dang / smon pa med pa'i chos la 'jug cing rnam par thar pa'i sgo la lta ba dang / nyan thos dang / rang sangs rgyas kyi theg 
pa'i rnam par grol ba shes pa la mi reg pas rnam par thar pa thob pa'i stobs dang / chos zab mo gzhan la rag ma las pa'i shes pa dang / sems can thams cad kyi sems kyi spyod pa la lta ba thogs pa med pa'i ye shes yongs su rdzogs pa'i stobs te/ rnam par 'phrul pa'i rgyal po de dag 
</page>

 <page>
<ph>406</ph><p>059-203b</p>
ni byang chub sems dpa'i stobs bcu po dag go/ /rnam par 'phrul pa'i rgyal po de la byang chub sems dpa' rnams kyi mi 'jigs pa bzhi po dag gang zhe na/ thos pa thams cad 'dzin pas gzungs thob ste/ brjed pa med pas byang chub sems dpa' 'jigs pa med par 'khor 
rnams la chos ston pa dang / chos thams cad rab tu dbye ba dang / spobs pa thogs pa med pa dang / spobs pa bar chad med pa dang / sgra thams cad shes pas byang chub sems dpa' 'jigs pa med par 'khor rnams la chos ston pa dang / gnas thams cad la mos pa rnam par grol bas 
bsam pa ji lta ba bzhin du sman sbyor ba shes pa dang / sems can thams cad kyi dbang po yongs su shes pa dang / ji ltar so sor 'os par chos 'chad pas byang chub sems dpa' 'jigs pa med par 'khor rnams la chos ston pa dang / de 'khor gyi 'jigs pa dang bral ba yin te/ 'ga' 
zhig shar dang / lho dang / nub dang / byang gi phyogs rnams nas 'ongs shing bdag la dri ba mi 'dri grang / bdag gis ni de bstan mi nus so/ /snyam pa'i mtshan ma yang byang chub sems dpa' yang dag par rjes su mi mthong zhing / sems can thams cad 'dri ba'i skabs kyang 'byed de/ 
dri ba ji skad dris pa'i lan kyang 'debs shing de 'jigs pa dang bral la/ the tsom thams cad gcod pa la mkhas pa yin zhing / 'jigs pa med par yang 'khor rnams la chos ston pa ste/ rnam par 'phrul pa'i rgyal po de dag ni byang chub sems dpa'i mi 'jigs pa bzhi po dag go/ /rnam par 
'phrul pa'i rgyal po de la byang chub sems dpa' rnams kyi chos ma 'dres pa bcwa brgyad po dag gang zhe na/ byang chub sems dpa' ni ma bstan pa'i sbyin pa can yin te/ de sbyin pa byin cig ces sus kyang bskul mi dgos kyi/ skyes ma thag tu sbyin pa la sems 'jug pa yin te/ gal te 
bdud rang gi gzugs kyis 'ongs nas de la 'di skad du khyod sbyin pa de byin pas ci zhig bya/ gang sbyin pa sbyin par byed pa de ni sems can dmyal ba rnams su skye'o/ /zhes zer yang byang chub sems dpa' de ser sna byed pa'i gnas skabs med kyi/ de bdog pa thams cad yongs su gtong ba la 
</page>

 <page>
<ph>407</ph><p>059-204a</p>
sems 'jug cing / de sbyin pa rnam par bged pa nyid la sems 'jug la/ de'i sbyin pa de thams cad kyang byang chub la gzhol zhing / rnam par smin pa la mi re ba dang / sems can thams cad la yongs su bsngos pa yin/ 'di ni byang chub sems dpa'i chos ma 'dres pa dang 
po'o/ /byang chub sems dpa' ni ma bstan pa'i tshul khrims can yin te/ de de bzhin gshegs pa rnams ma byung ba na yang su las kyang bslab pa dang / so sor thar par mi nod la/ so sor thar pa'i sdom pas kyang bsdams pa yin/ bslab pa la dga' ba yin/ byang chub sems 
dpa' khyim na gnas pas kyang ji lta ji lta bur bcas pa'i bslab pa srung la/ mngon par byung nas kyang ji ltar bcas so sor thar pa la bstan mi dgos slob pa ste/ 'di ni byang chub sems dpa'i ma 'dres pa'o/ /srog gi phyir yang de bslab pa'i gzhi mi gtong zhing / tshul khrims thams 
cad byang chub tu gzhol la sems can thams cad kyi 'chal pa'i tshul khrims spang ba'i phyir yongs su bsngo ba 'di ni byang chub sems dpa'i chos ma 'dres pa gnyis pa'o/ /de sems can thams cad kyis brgyad bkag cing spyos la/ yan lag dang nying lag rnams kyang bcad 
rab tu dbul ba dang / gdol pa dang / rigs ngan pa dang / smyig ma mkhan dag gis spyos kyang byang chub sems dpa' sems mi 'khrug gi /de dag la byams pa nyid kyis khyab par byed la/ slar lan blan pa nus shing mthu yod kyang / lan mi lon par chos nyid la rton/ sangs 
rgyas kyi chos kho na rton cing / sems can de dag nyid dad pa bskyed pa'i phyir go cha bgos pa 'di ni byang chub sems dpa'i chos ma 'dres pa gsum pa'o/ /byang chub sems dpa' de rab tu nyam thag pas kyang brtson 'grus mi gtong zhing / nams kyang zhum par mi 'gyur la/ de gang gi tshe 
nyan thos rnams yongs su mya ngan las 'da' ba mthong ba de'i tshe 'khor ba na spyod pa sdug bsngal bar mthong ba yang nyan thos kyi yongs su mya ngan las 'da' ba de la sems mi 'jug /gang gi tshe rang sangs rgyas rnams yongs su mya ngan las 'da' ba mthong ba de'i tshe 'khor ba na spyod pa sdug bsngal 
</page>

 <page>
<ph>408</ph><p>059-204b</p>
bar mthong yang de rang sangs rgyas kyi yongs su mya ngan las 'da' ba de la sems mi 'jug /gang gi tshe sangs rgyas bcom ldan 'das don thams cad grub cing / sangs rgyas kyi bya ba thams cad byas pa rnams yongs su mya ngan las 'da' ba mthong ste/ bdag kyang mi nus shing 
sangs rgyas kyi chos yongs su ma rdzogs pa de'i tshe yang de sems zhum par mi 'gyur gyi/ bsam pa shin tu yongs su rdzogs nas 'di 'dra ba'i yongs su mya ngan las 'da' bas yongs su mya ngan las 'da' bar bya'o/ /zhes brtson 'grus skyed pa 'di ni byang chub sems dpa'i chos 
ma 'dres pa bzhi pa'o/ /gang gi tshe 'khor los sgyur ba'i rgyal po'am/ lha'i dbang po brgya byin nam/ bdud dbang sgyur bar gyur pa de na/ de lha'i bu mo mang pos bskor cing / lha'i sil snyan dang / gar dang / glu blangs pas bde ba dang ldan par gyur pa na yang bsam gtan nyid 
mngon du 'gyur/ tshad med pa rnams mngon du 'gyur/ de'i sems dben pa nyid la 'jug par 'gyur/ de'i sems 'du 'dzi dag la 'jug par mi 'gyur/ de 'khor bas cher 'jigs par 'gyur/ de 'dod pa la yang mi sdug pa'i 'du shes chen po skye bar 'gyur/ de phung po 
rnams la gshed por 'du shes skye bar 'gyur/ khams rnams la dug gdug par 'du shes pa dang / skye mched rnams la grong stong par 'du shes pa dang / bdag gi g.yog 'khor de la bdud kyi g.yog 'khor du 'du shes pa dang / de bud med kyi 'khor de la dur khrod du 'du shes skye bar 
'gyur/ de chos kyi g.yog 'khor nyid 'dod cing / sangs rgyas mthong ba dang ldan pa nyid 'dod pa dang / sems can thams cad thar pa nyid la mngon par dga' ba yin te/ de'i sil snyan dang / rgyud can dang / glu'i sgra de dag las kyang bsam gtan gyi yan lag gi sgra byung la/ gal te 
de la bdud sgra de med par byed na/ yang de'i sngon gyi dge ba'i rtsa ba'i mthus nam mkha' las sangs rgyas kyi sgra dang / chos kyi sgra dang / dge 'dun gyi sgra dang / byang chub sems dpa'i spyod pa'i sgra 'byung ste/ des byang chub sems dpa' rgyal srid de dang / dbang phyug de bor 
</page>

 <page>
<ph>409</ph><p>059-205a</p>
nas nags tshal du gnas par 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa lnga pa'o/ /de 'jig rten pa'i shes pa rnams la snying po med pa'i 'du shes su 'gyur/ de shes rab rnam par 'byed pa la mkhas pa yin/ bag 
la nyal dang lta ba dang bral ba yang ma yin/ don dang chos la rton pa yin te/ byang chub sems dpa' de rmi lam na yang bdag tu lta ba dang / gzhan du lta ba mi 'byung / de la bag la nyal dang / lta ba dang / kun tu dkris te 'dug pa thams cad med cing 'gyod pa dang bral ba yin/ de 
la bdud sdig can 'gyod pa gang gis bsgribs na chos dang bral bar 'gyur ba'i 'gyod pa skyed mi nus/ de gal te sems can yongs su smin par bya ba'i phyir sbyor ba'i tshul khrims las 'das kyang de 'gyod par mi 'gyur te/ rnam par 'phrul pa'i rgyal po de ni byang chub sems dpa'i chos ma 
'dres pa drug pa'o/ /de'i tshe brjes nas kyang lhun gyis grub pa nyid du lus kyi las yongs su dag par 'gyur te/ de srog gcod pa spangs pa yin/ lag pa'am/ bong ba'am/ dbyig pa'am/ mtshon gyis sems can gang la yang gnod par mi byed do/ /de mtshon dang / 
dbyig pa bor ba yin/ bdag gi longs spyod kyis chog shes pa yin te/ de tha na rtswa spar gang tsam yang gzhan dag gis ma byin par mi len/ sa gzhi rin po ches gang ba la yang chags pa mi skyed de shin tu nyam thag cing 'chi bar 'gyur ba dang / /gos ngan cing rnyings na yang gzhar 
yang 'tsho ba mi 'thun pas 'tsho bar mi byed cing tshangs par spyod pa yin/ de tha na rmi lam na yang 'dod pa rnams yongs su mi spyod de/ 'dod pa dang / thab mo dang / nyon mongs pa med pa yin/ 'dod pa'i phyir las mi 'thun pa mi spyod de/ de ni byang chub sems dpa'i ma 'dres pa'o/ /
de ye shes sngon du 'gro ba'i lus kyi las de dang ldan pa yin te/ rnam par 'phrul pa'i rgyal po de ni byang chub sems dpa'i chos ma 'dres pa bdun pa'o/ /de dag yongs su dag pa yin te/ bden par smra ba yin/ yang dag par smra ba yin/ ji skad smras pa de bzhin byed pa yin/ bdag 
</page>

 <page>
<ph>410</ph><p>059-205b</p>
dang de bzhin gshegs pa rnams dang / lha dang / klu dang / gnod sbyin dang / dri za dang / mi dang mi ma yin pa rnams mi slu ba yin/ phra ma'i tshig med cing 'khor mi phyed pa yin/ bdag gi 'khor la rjes su chags shing tshig rtsub po med pa yin/ dga' bar smra ba yin/ 'jam 
por smra ba yin/ tshig mi brlang ba yin/ tshig skyon med pa yin/ rigs par smra ba yin/ tshig nyung ba yin/ gsong por smra ba yin/ bzhin 'dzum pa yin te/ gang tshig mi gsal ba dang / gtum pa dang / brlang ba dang / rtsub pa dang / 'jigs par byed pa dang / pha rol po mi 
dga' bar 'gyur ba dang / bdag dang gzhan la gnod par 'gyur ba'i tshig de dag mi smra/ tshig kyal par mi smra ba yin te/ gang med pa la ni med ces smra/ gang yod pa la ni yod ces smra ste/ de tshig gang bsam pa dang / lhag pa'i bsam pa yongs su dag pa des ma 'dres pa'i 
chos 'di rab tu 'thob bo/ /tshig smras pa gang gis ma dad pa rnams dad par 'gyur/ dad pa rnams kyang gong du mchod pa byed par 'gyur zhing / skye ba thams cad du 'di lta bu'i chos kyi tshul smra ba'i tshig 'thob par 'gyur/ lhag pa'i bsam pa ma 'dres pa des kyang bden pa'i rjes 
su 'jug pa'i tshig 'thob par 'gyur te/ smra ba gang smras pa/ de de bzhin du 'gyur gyi gzhan du mi 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa brgyad pa'o/ /de dag gi sems la dbang du gyur pa yin te/ brnab sems med cing gnod 
sems kyi sems med pa yin/ yang dag par lta ba yin/ byang chub kyi sems mi mnyam pa dang mnyam pa'i sems de las nams kyang nyams par mi 'gyur te/ de sems kyi gya gyu thams cad dang / sems kyi g.yo thams cad dang / sems kyi dmu rgod thams cad yongs su dag 
cing / byams pa'i rjes su 'brang ba'i sems kyis nyin mtshan 'das par byed de/ rnam par 'phrul pa'i rgyal po de ni byang chub sems dpa'i chos ma 'dres pa dgu pa'o/ /de skyes ma thag tu bstan bcos dang / gsang sngags dang / rig sngags dang / sman dang / rtsis 
</page>

 <page>
<ph>411</ph><p>059-206a</p>
shes pa dang / yi ge dang / lag rtsis dang / grangs dang / rtsis rnams ma thos shing slob dpon med par yang mngon du 'gyur te/ de bstan bcos dang bzo thams cad la mkhas shing / 'jig rten las 'das pa'i chos rnams la gzhan gyi dring la mi 'jog 
pa'i shes pa dang ldan la gzhan gyi ngor lta ba ma yin gyi lha dang bcas pa'i 'jig rten 'di ci zhig 'chang / bdag cag gis mnyan te bslab po snyam nas de nyid kyi ngor lta bar 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa bcu pa'o/ /gang gi 
tshe sems can gzhan dag dang / gang zag gzhan rnams la 'jig rten pa'i gso ba sbyor ba de'i tshe rnyed pa dang / bkur sti dang / grags pa la mi re bar sbyor zhing / snying rje chen po sngon du 'gro ba'i sems kyis 'jig rten las 'das pa'i chos nyid rjes su dran zhing / 'jig rten 
pa'i gso ba sbyor ba ni byang chub sems dpa' ni bdag gis nam zhig na khams mi 'thun pa'i nad 'di las sems can rnams thar bar bya zhig gu /thar bar byas nas kyang nyon mongs pa'i nad shin tu spang zhing / sdug bsngal thams cad nye bar zhi ba'i mya ngan las 'das pa la 
dgod par bya'o/ /snyam pa de lta bu'i dran pa thob par 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa bcu gcig pa'o/ /de smon lam ma btab cing / re ba med pa nyid du brgya byin nyid dang / tshangs pa nyid dang / 'khor los sgyur ba'i rgyal srid 
kyang mngon par 'grub cing / byang chub sems dpa' de brgya byin nyid dang / tshangs pa nyid don du gnyer ba ma yin/ 'khor los sgyur ba'i rgyal srid kyang don du gnyer ba ma yin mod kyi/ de'i de dag bsgrim mi dgos shing lhun gyis grub pa nyid du mngon par 'grub par 'gyur zhing / byang 
chub sems dpa' de gzugs 'dod pa'i phyir tshangs par spyod pa mi spyod/ longs spyod 'dod pa'i phyir ma yin/ rgyal srid 'dod pa'i phyir ma yin/ g.yog 'khor 'dod pa'i phyir ma yin/ grags pa dang / brjod pa dang / sgra 'dod pa'i phyir tshangs par spyad pa spyod pa yang ma yin 
</page>

 <page>
<ph>412</ph><p>059-206b</p>
la/ de'i de dag kyang lhun gyis grub cing btsal mi dgos pa dang / re ba med par 'grub par 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa bcu gnyis pa'o/ /de rgyal srid kyi dbang phyug la gnas pa na yang gang sngon sangs rgyas mthong ba'i lha de dag 
byang chub sems dpa' de'i drung du lhags nas dran par byed/ skul ma 'debs te/ de la 'di skad ston to/ /'di ni bya ba yin/ 'di ni bya ba ma yin/ las 'di ni byang chub tu 'gyur/ 'di ni yongs su nyams par 'gyur ro/ /khyod de ltar spyod cing de ltar gnas na dbang po rnams bla na 
med pa yang dag par rdzogs pa'i byang chub dang 'thun par 'gyur ro/ /zhes lha de dag kyang de la skul la/ de yang rang bzhin gyis byang chub sems dpa'i lam las mi g.yo ste/ rnam par 'phrul pa'i rgyal po de ni byang chub sems dpa'i chos ma 'dres pa bcu gsum pa'o/ /ji tsam 
du khros shing rab tu sdang ba dang / tha ba dang / zhe sdang dang / gnod sems mang ba/ rang bzhin gyis mi srun pa'i rigs can gyi sems can rnams kyis kyang byang chub sems dpa' de la lus dang / ngag dang / yid kyis kyang gnod par bya mi nus te/ khros shing tha ba dang / zhe sdang dang / gnod 
sems mang ba'i sems can de dag kyang de mthong ba tsam gyis dad par 'gyur ro/ /gang dag de la log par byed pa de dag la de log par mi byed kyi/ slar de dag chos la sbyar ba'i phyir yang dag par dad par byed do/ /de la log par byed pa'i sems can rnams ngan 'gro log par ltung bar 
yang mi 'gro'o/ /de ci'i phyir zhe na/ 'di ltar sems can gang dag lus sam/ ngag gam/ yid kyis bdag la log par byed pa'i sems can de dag gzhi des ngan 'gror ltung bar ma gyur cig /ces byang chub sems dpa' des thog ma nyid du tshul khrims ma 'dres pa'i chos yongs su dag 
pa yongs su rdzogs par byas pa'i phyir te/ tshul khrims dang ldan pa de'i sems kyis smon lam btab pa yang 'grub par 'gyur te/ rnam par 'phrul pa'i rgyal po de ni byang chub sems dpa'i smon lam las byung ba'i chos ma 'dres pa bcu bzhi pa'o/ /sems can gang dag ma dad par 
</page>

 <page>
<ph>413</ph><p>059-207a</p>
'jungs pa/ log par lta ba las la mi lta ba/ las kyi rnam par smin pa la mi rton pa/ sangs rgyas dang / chos dang / dge 'dun la rgyab kyis phyogs pa/ dge sbyong dang / bram ze gzhan dag la ma dad cing ma gus la/ bsti stang mi byed zhe sa mi byed/ ri 
mo mi byed pa de dag byang chub sems dpa' de mthong ba dang / spyod lam mthong ba'am/ thos pa nyid kyis dad cing gus par 'gyur/ bsti stang byed zhe sa byed/ ri mo byed de/ rnam par 'phrul pa'i rgyal po de ni byang chub sems dpa'i chos ma 'dres pa bco lnga pa'o/ /lha'am/ klu'am/ 
gnod sbyin nam/ dri za'am/ drang srong rnams sam/ tshangs pa'am/ bdag cag nyid ston par 'du shes shing 'jig rten na ston par grags pa gang dag yin pa de dag gi nang na de nyid rab tu grags par 'gyur zhing / lha'am/ klu'am/ gnod sbyin nam/ dri za'am/ drang srong ngam tshangs 
par ston pa 'du shes pa gang dag yin pa de dag byang chub sems dpa' de la 'dud/ rab tu 'dud/ de la rim gro byed/ bsnyen bkur byed/ de dag sngon bdag gi ston pa de yin no snyam pa'i 'du shes su mthong nas bstsur 'ong / gus par byed/ 'di nyid gtso bo/ 'di nyid mchog yin no/ /snyam 
nas dad pa 'thob par 'gyur te/ rnam par 'phrul pa'i rgyal po de ni byang chub sems dpa'i chos ma 'dres pa bcu drug pa'o/ /khyim 'am grong khyer gang na dge ba'i chos rnams 'phel/ mi dge ba'i chos rnams spong la/ sems can yongs su smin pa dang / dam pa'i chos yongs su 
'dzin par 'gyur ba der de lhun gyis grub pa nyid du skye bar te/ de der yang dag par song zhing yang dag par zhugs pa'i pha ma dang ldan par 'gyur ro/ /yul lam/ ljongs gang du byang chub sems dpa' de skyes pa der ston pa gcig tu 'gyur te/ rjed cing mchod par 'gyur ro/ /ljongs 
kyis phyogs de nas sems can gang yang ngan 'gror 'gro bar mi 'gyur ro/ /de ci'i phyir zhe na/ 'di ltar byang chub sems dpa' de'i dge ba'i rtsa bas de dag yongs su zin pa'i phyir te/ de dag shi 'phos nas kyang lha dang mi rnams su skye bar 'gyur te/ rnam par 'phrul pa'i rgyal po 'di ni byang 
</page>

 <page>
<ph>414</ph><p>059-207b</p>
chub sems dpa'i chos ma 'dres pa bcu bdun pa'o/ /de mngon par shes pa dang / rig pa yongs su rdzogs par bya ba'i phyir/ byang chub kyi phyogs dang 'thun pa'i chos thams cad dang 'thun par 'gyur zhing / bdud kyis kyang glags rnyed par mi 'gyur te/ rnam par 'phrul pa'i rgyal po de 
ni byang chub sems dpa'i chos ma 'dres pa bcwa brgyad pa'o/ /rnam par 'phrul pa'i rgyal po ma 'dres pa rnams zhes bya ba ci'i phyir ma 'dres pa rnams zhes bya zhe na/ sangs rgyas kyi chos thams cad yang dag par 'du ba'i phyir ma 'dres pa rnams zhes bya'o/ /de nas bcom ldan 'das 
la byang chub sems dpa' rnam par 'phrul pa'i rgyal pos 'di skad ces gsol to/ /bcom ldan 'das de bzhin gshegs pas byang chub sems dpa' sems dpa' chen po rnams la chos kyi snang ba chen po stsal cing / snang ba tshad ma mchis pa mdzad pa ngo mtshar lags so/ /de 
ltar bcom ldan 'das kyis bshad pa'i don bdag gis 'tshal ba ltar na/ chos kyi rnam grangs 'di byang chub sems dpa' gang gi rna lam du grags pa des phyis gzhan thos na de lta bu'i dad pa'i dngos po thob par mi 'gyur lags so/ /gang gis chos kyi rnam grangs 'di thos nas 'dzin 
pa dang / 'chang ba dang / klog pa dang / kun chub par byed pa des sangs rgyas kyi chos thams cad bzung bar 'gyur lags so/ /bzung nas kyang gzhan dag la 'chad pa des sangs rgyas kyis chos la yongs su smin par bgyis par 'gyur lags so/ /gang chos kyi rnam grangs 'di la 
tshul bzhin du sbyor ba des sangs rgyas kyi chos thams cad la zhugs par 'gyur lags so/ /gang 'di la bzod pa de ni rjes su 'thun pa'i bzod pa lags so/ /gang 'di la nan tan bgyid pa de ni sangs rgyas kyi chos thams cad la nan tan bgyid pa lags par blta bar bgyi'o/ /bcom ldan 
'das gang chos kyi rnam grangs 'di dang ma bral ba'i byang chub sems dpa' de ni mngon par shes pa thob cing byang chub kyi snying po la gnas pa lags pa blta bar bgyi'o/ /bcom ldan 'das kyis bka' stsal pa/ rnam par 'phrul pa'i rgyal po khyod zer ba de bzhin te/ gang chos kyi rnam 
</page>

 <page>
<ph>415</ph><p>059-208a</p>
grangs 'di dang ma bral ba'i byang chub sems dpa' de ni mngon par shes pa thob cing byang chub kyi snying po la gnas pa yin par blta'o/ /rnam par 'phrul pa'i rgyal po sngon byung ba las 'das pa'i dus na de bzhin gshegs pa mar me mdzad kyi pha rol/ de bzhin gshegs 
pa rab tu gdung ba'i yang pha rol/ de bzhin gshegs pa skar rgyal gyi yang pha rol/ de bzhin gshegs pa rgyal gyi yang pha rol/ de bzhin gshegs pa rab stsal gyi yang pha rol na de bzhin gshegs pa lha'i rgyal po zhes bya ba rig pa dang zhabs su ldan pa/ bde bar gshegs 
pa/ 'jig rten mkhyen pa/ skyes bu 'dul ba'i kha lo sgyur ba bla na med pa/ lha dang mi rnams kyi ston pa sangs rgyas bcom ldan 'das 'jig rten du byung bar gyur te/ rnam par 'phrul pa'i rgyal po de bzhin gshegs pa lha'i rgyal po de'i sangs rgyas kyi zhing de 'byor pa dang / rgyas pa dang / 
bde ba dang / lo legs pa dang / nyams dga' ba dang / lha dang mi rnams kyis gang bar gyur cing / lag mthil bzhin du mnyam pa/ bai dUr+ya dag la 'dzam bu'i chu bo'i gser gyi pad mas spras pa/ gos ka tsa lin di ka ltar reg na 'jam pa yin no/ /de'i tshe mi rnams 
kyi longs spyod ni dga' ldan gyi lha rnams kyi longs spyod dang yongs su spyod pa ji 'dra ba de 'dra bar gyur te/ bza' ba dang / btung ba rnams kyang yid la bsam pa tsam gyis 'byung ngo / /mi de dag gi kha dog dang / gzugs dang / dbyibs dang / skyed mos tshal dang / gzhal 
med khang dag kyang lha rnams kyi dang bye brag med par gyur te/ ming du brjod pa 'ba' zhig tha dad du zad do/ /stong gsum gyi stong chen po'i 'jig rten gyi khams de na de bzhin gshegs pa de ma gtogs pa rgyal po gang yang med de/ de'i phyir de bzhin gshegs pa de lha'i rgyal po zhes 
bya'o/ /'di lta ste dper na/ 'khor los sgyur ba'i rgyal po chos kyi 'dun sar 'dug nas chos kho na ston gyis/ chos ma yin pa mi ston to/ /de bzhin du de bzhin gshegs pa lha'i rgyal po de yang chos kyi stan/ dge ba'i khri la bzhugs nas 'jig rten pa rnams la chos ston 
</page>

 <page>
<ph>416</ph><p>059-208b</p>
par gyur to/ /de chos ston pa na mdun dang rgyab na 'khor gyi dkyil 'khor dpag tshad brgyad khri bzhi stong dang / g.yas g.yon na yang dpag tshad brgyad khri bzhi stong gang bar 'khod de de bzhin gshegs pa de chos ston pa na stong gi 'jig rten gyi khams sgras mngon par khyab par mdzad do/ /
de bzhin gshegs pa de yang lha dang mi de rnams kyis 'di lta ste bla na med pa'i sangs rgyas kyi chos nan tan du byed pa'i mchod pas mchod/ rjed bsti stang byas/ bla mar byas par gyur to/ /de na sems can dman pa la mos pa gang yang med kyi/ de dag thams cad rgya chen po la mos 
par gyur te/ 'di lta ste sangs rgyas kyi chos la mos pa sha stag go/ /de na nyan thos dang rang sangs rgyas rnams kyis ming yang mi grag na 'jug pa dang / spyod pa lta smos kyang ci dgos te/ bcom ldan 'das de'i g.yog 'khor na byang chub sems dpa' 'ba' zhig tu gyur to/ /
de na bud med du gdags pa yang med/ 'khrig pa'i chos spyod pa'i sgra yang med de/ sems can de dag thams cad pad ma la skyil mo krung du rdzus te skye bar gyur to/ /lha dang mi de rnams kyang de bzhin gshegs pa mthong bas mgu ba'i dga' ba dang / chos nyan pa'i dga' ba dang / 
chos so sor rtog cing 'byed pa'i dga' ba dang / dga' ba gsum dang ldan par gyur to/ /lha dang mi de dag kyang rtag tu bag yod par gnas par gyur to/ /phan tshun chos bgro ba la brtson no/ /lha dang mi rnams dpag tu med de/ shi 'phos na yang gang na sangs rgyas bcom 
ldan 'das bzhugs pa'i sangs rgyas kyi zhing rnams su bsams bzhin du skye bar byed do/ /byang chub sems dpa' gang de ni 'chi 'pho ba de shing ta la bdun tsam du bar snang la 'phags nas/ kye grogs po dag bdag ni sangs rgyas kyi zhing 'di nas 'chi 'pho'o/ /zhes 'chi 'pho ba'i sgra 'byin 
to/ /sgra des kyang byang chub sems dpa' du ma zhig 'dus nas byang chub sems dpa' de'i chos kyi bzod pa la longs spyod cing de la gang 'chi 'pho ba dang / gang skye ba'i chos gang yin pa zhes de skad kyang smra'o/ /byang chub sems dpa' des byang chub sems dpa' rnams la 'di skad ces smras te/ 
</page>

 <page>
<ph>417</ph><p>059-209a</p>
grogs po dag chos gang yang 'chi ba dang / skye ba med de de bzhin gshegs pas chos thams cad 'chi ba dang / skye ba med par mngon par rdzogs par sangs rgyas so/ /gzugs mi 'chi mi skye'o/ /tshor ba dang / 'du shes dang / 'du byed rnams dang / rnam par 
shes pa mi 'chi mi skye'o/ /de la don dam par bdag gam/ sems can nam/ srog gam/ gang zag gam/ shed las skyes sam/ shed bu'am/ 'chi ba'am/ skye bar 'gyur ba gang yang med do/ /bcom ldan 'das chos thams cad stong pa nyid dang / mtshan ma med pa 
dang / smon pa med par mngon par rdzogs par sangs rgyas te/ stong pa nyid dang / mtshan ma med pa dang / smon pa med pa'i 'chi ba'am skye bar mi 'gyur ro/ /bcom ldan 'das kyis 'dod chags dang bral ba'i mtha' mngon du mdzad/ bcom ldan 'das kyis mngon par 'du 
bya ba med pa'i mtha' dang / skye ba med pa'i mtha' dang / 'byung ba med pa'i mtha' mngon du mdzad de/ 'dod chags bral ba'i mtha' nas 'byung ba med pa'i mtha'i bar du 'chi ba dang skye ba yang med do/ /gang 'chi 'pho ba la 'chi 'pho zhes/ de'i rkyen rnams dang mi ldan pa'o/ /gang 
skye ba zhes bya ba yang rkyen rnams tshogs pa ste/ rkyen rnams la ni 'chi 'pho'am skye ba med do/ /zhes byang chub sems dpa' des byang chub sems dpa'i 'khor der chos kyi gtam de lta bu byas te shi 'phos par gyur to/ /shi 'phos nas kyang thal ba'am/ du ba tsam yang med par 
gyur te/ 'chi 'phos nas de bzhin gshegs pa mngon du bzhugs pa'i sangs rgyas kyi zhing gzhan du song ngo / /de bzhin gshegs pa de dang / byang chub sems dpa' de rnams gos ngur smrig mi gyon gyi/ thams cad kyang lha'i gos gtsang ma rnams gyon no/ /der bslab pa 
bca' ba yang med de/ de dag thams cad cang shes pa skye ba med pa la bzod pa'i chos can du gyur to/ /de dag la gtam rgyas par bya yang mi dgos te/ de dag ni zur tsam gyis go zhing dbang po rno ba sha stag go/ /gang gi tshe de bzhin gshegs pa de byang chub sems dpa' 
</page>

 <page>
<ph>418</ph><p>059-209b</p>
rnams la chos ston pa de'i tshe sangs rgyas kyi zhing de na lha dang mi ji snyed 'khod pa de dag thams cad kyis bshad pa de kun shes par gyur te/ de la kha cig gis ni bzod pa thob/ kha cig gis ni gzungs/ kha cig gis ni spobs pa/ kha cig gis ni ting nge 'dzin thob bo/ /de 
bzhin gshegs pa de'i mtshan kyang phyogs bcur grags par gyur to/ /rnam par 'phrul pa'i rgyal po de'i tshe de'i dus na/ de bzhin gshegs pa lha'i rgyal po de lha dang bcas pa'i 'jig rten gyi mdun na chos kyi rnam grangs 'di nyid rgyas par 'chad do/ /de na byang chub sems dpa' 
bdun khri nyis stong yang dag par rdzogs pa'i byang chub tu lung bstan par gyur to/ /de'i tshe de'i dus na byang chub sems dpa' dri med rnam dag 'od ces bya ba zhig kyang yod par gyur to/ /de bzhin gshegs pa des byang chub sems dpa' de lung yang ma bstan pa dang / de 'di snyam du 
sems te/ byang chub sems dpa' gang dag lung bstan pa de dag spyod lam mam/ spyod pa'am/ nan tan nam/ dran pa'am/ blo gros sam/ rtogs pa'am/ shes rab bam/ mngon par shes pa'am/ gzungs sam/ ting nge 'dzin thob pa'i bdag las lhag 
pa'am/ mchog tu gyur pa ni med na/ ci'i phyir 'di bdag ni lung bstan la bdag lung ma bstan snyam mo/ /de nas de bzhin gshegs pa lha'i rgyal po de'i thugs kyis byang chub sems dpa' de'i sems mkhyen nas byang chub sems dpa' de la 'di skad ces bka' stsal to/ /rigs 
kyi bu ma 'ongs pa'i dus na de bzhin gshegs pa mar me mdzad ces bya ba zhig 'byung ste/ de khyod la lung ston par 'gyur ro/ /de nas byang chub sems dpa' dri med rnam dag 'od kyis tshig de thos nas rab tu dga' zhing mgu bar gyur te/ nam mkha' la 'phags nas/ gal te 
bskal pa gang gA'i klung gi bye ma snyed cig na de bzhin gshegs pa mar me mdzad de 'byung du zin kyang / bdag gis thams cad mkhyen pa nyid thob par 'gyur ro/ /de bzhin gshegs pa rnams ni shob be mi gsung ste/ de bzhin gshegs pa rnams ni yang dag par gsungs pa/ 
</page>

 <page>
<ph>419</ph><p>059-210a</p>
bden par gsungs pa'o/ /zhes tshig de skad smras so/ /rnam par 'phrul pa'i rgyal po 'di ji snyam du sems de'i tshe byang chub sems dpa' dri med rnam dag 'od ces bya bar 'gyur ba de gzhan zhig yin pa snyam na de ltar mi blta'o/ /de ci'i phyir zhe na/ nga nyid de'i tshe byang chub sems 
dpa' dri med rnam dag 'od ces bya bar gyur to/ /rnam par 'phrul pa'i rgyal po de'i tshu rol na de bzhin gshegs pa rab gsal zhes bya ba ngas mnyes par byas te/ de las kyang chos kyi rnam grangs 'di thos so/ /thos nas kyang bzung ngo / /snang ba'i phyag rgya zhes bya ba'i ting nge 'dzin kyang thob bo/ /
de'i tshu rol na de bzhin gshegs pa rgyal zhes bya ba mnyes par byas te/ de las kyang chos kyi rnam grangs 'di thos so/ /thos nas kyang bzung ngo / /snang ldan zhes bya ba'i ting nge 'dzin kyang thob bo/ /de'i tshu rol na de bzhin gshegs pa skar rgyal zhes bya ba mnyes par byas te/ de las 
kyang chos kyi rnam grangs 'di thos so/ /thos nas kyang bzung ngo / /rnam par snang byed ces bya ba'i ting nge 'dzin kyang thob bo/ /de'i tshu rol na de bzhin gshegs pa rab tu gdung ba zhes bya ba mnyes par byas nas/ de las kyang chos kyi rnam grangs 'di thos te/ thos nas kyang bzung ngo / /rjes 
su 'thun pa'i bzod pa thob po/ /de'i tshu rol na de bzhin gshegs pa mar me mdzad ces bya ba mnyes par byas nas/ de las kyang mi skye ba'i chos la bzod pa thob ste/ tshul khrims kyi rnam par 'phrul pa dang / mngon par shes pa'i rnam par 'phrul pa dang / shes pa'i rnam par 'phrul 
pa dang / shes rab kyi rnam par 'phrul pa zhes bya ba dang / rnam par 'phrul pa bzhi po de dag mngon sum du byas so/ /rnam par 'phrul pa'i rgyal po rnam grangs des 'di ltar rig par bya ste/ da ltar ram nga 'das pa'i 'og tu yang rung byang chub sems dpa'i theg pa pa'i rigs kyi 
bu'am/ rigs kyi bu mo gang su dag chos kyi rnam grangs 'di 'dzin pa dang / 'chang ba dang / klog pa dang / kun chub par byed pa dang / gzhan dag la yang rgya cher yang dag par ston pa de dag thams cad yang dag par rdzogs pa'i byang chub kyi phyir mngon par shes pa myur ba dang ldan par 
</page>

 <page>
<ph>420</ph><p>059-210b</p>
'gyur/ chos kyi rnam par 'phrul pa 'di rnams kyang thob par 'gyur/ thob nas kyang chos kyi rnam par 'phrul pa 'di dag gis chos kyi 'khor lo rjes su bskor bar 'gyur/ thams cad mkhyen pa'i ye shes bla na med pa 'di la rjes su 'thun pa'i bzod pa yang thob par 'gyur ro/ /
bcom ldan 'das kyis chos kyi rnam grangs 'di bshad pa na byang chub sems dpa' khri drug stong gis bzod pa thob bo/ /srog chags 'bum phrag bcu gnyis kyis ni byang chub tu sems bskyed do/ /stong gsum gyi stong chen po'i 'jig rten gyi khams de yang rab tu g.yos par gyur to/ /
lha dang klu 'bum dag kyang gang na chos kyi rnam grangs 'di spyod pa na sangs rgyas 'byung bar shes par bya'o/ /gang dag chos kyi rnam grangs 'di nyan pa'i sems can de dag kyang dge ba'i rtsa ba ma bsags pa ma yin/ gang dag gis bzung ba nas kun chub par byed pa'i bar du gyur pa 
lta smos kyang ci dgos te/ de dag ni ring por mi thogs par rnam par 'phrul pa 'di dag thob par 'gyur ro/ /zhes ched du brjod pa ched du brjod do/ /de nas bcom ldan 'das la tshe dang ldan pa kun dga' bos 'di skad ces gsol to/ /bcom ldan 'das chos kyi rnam grangs 
'di ni ming ci lags/ 'di ji ltar gzung bar bgyi/ bcom ldan 'das kyis bka' stsal pa/ rnam par 'phrul pa'i cho 'phrul bstan pa zhes bya bar zung shig /bcom ldan 'das kyis de skad ces bka' stsal nas/ byang chub sems dpa' sems dpa' chen po rnam par 'phrul pa'i 
rgyal po dang / tshe dang ldan pa kun dga' bo dang / thams cad dang ldan pa'i 'khor de dag dang / lha dang / mi dang / lha ma yin dang / dri zar bcas pa'i 'jig rten yi rangs te/ bcom ldan 'das kyis gsungs pa la mngon par bstod do// //'phags pa rnam par 'phrul pa'i rgyal pos zhus 
pa zhes bya ba theg pa chen po'i mdo rdzogs s+ho// //rgya gar gyi mkhan po pradz+nyA bar ma dang zhu chen gyi lots+tsha ba ban de ye shes sdes bsgyur cing zhus te gtan la phab pa// //
</page>





</text>