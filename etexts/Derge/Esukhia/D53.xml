
<text>



 <page>
<ph>327</ph><p>040-164a</p>

'phags pa dkon mchog brtsegs pa chen po'i chos kyi rnam grangs le'u stong phrag brgya pa las le'u dgu pa ste 'phags pa chos bcu pa zhes bya ba/ bam po dang po/ /rgya gar skad du/ Ar+ya da sha d+harma ka nA ma ma hA yA na sU tra/ bod skad du/ 'phags pa chos 
bcu pa zhes bya ba theg pa chen po'i mdo'i/ sangs rgyas dang / byang chub sems dpa' thams cad la phyag 'tshal lo/ /'di skad bdag gis thos pa dus gcig na/ /bcom ldan 'das rgyal po'i khab na bya rgod kyi phung po'i ri la dge slong lnga brgya tsam gyi dge slong gi dge 'dun 
</page>


 <page>
<ph>328</ph><p>040-164b</p>
chen po dang / byang chub sems dpa' sems dpa' chen po rab tu mang po dang thabs cig tu bzhugs te/ de'i tshe byang chub sems dpa' sems dpa' chen po dge ba dri med rnam dag rin chen zla 'od rgyal po zhes bya ba 'khor de nyid du 'dus par gyur te 'dug go /de nas 
byang chub sems dpa' sems dpa' chen po dge ba dri med rnam dag rin chen zla 'od rgyal po stan las langs te/ bla gos phrag pa gcig tu gzar nas pus mo g.yas pa'i lha nga pad ma'i snying po la btsugs te/ bcom ldan 'das ga la ba de logs su thal mo sbyar ba 
btud nas bcom ldan 'das la 'di skad ces gsol to/ /gal te zhus nas zhu ba lung bstan pa'i slad du bcom ldan 'das kyis bdag la skabs phye na/ bcom ldan 'das de bzhin gshegs pa dgra bcom pa yang dag par rdzogs pa'i sangs rgyas la bdag phyogs 
'ga' zhig las brtsams te zhu lags so/ /de skad ces gsol pa dang / bcom ldan 'das kyis byang chub sems dpa' sems dpa' chen po dge ba dri med rnam dag rin chen zla 'od rgyal po la 'di skad ces bka' stsal to/ /rigs kyi bu de bzhin gshegs 
pas khyod la rtag tu skabs phyes ci dang ci 'dod pa dris shig dang / ngas dris pa de dang de nyid kyi lung bstan pas khyod kyi sems rangs par bya'o/ /de skad ces bka' stsal pa dang / bcom ldan 'das la byang chub sems dpa' sems dpa' chen po dge ba dri med rnam 
dag rin chen zla 'od rgyal pos 'di skad ces gsol to/ /bcom ldan 'das dge slong theg pa chen po la yang dag par zhugs pa dge slong theg pa chen po la yang dag par zhugs pa zhes bgyi ba bcom ldan 'das ji tsam gyis na dge slong theg pa chen po la yang dag par 
zhugs pa lags/ de bzhin gshegs pas ji ltar theg pa chen po la yang dag par zhugs pa lags par 'dogs par mdzad/ don gang gis na theg pa chen po 'di la theg pa chen po zhes bgyi lags/ de skad ces gsol pa dang / bcom ldan 'das kyis byang 
</page>

 <page>
<ph>329</ph><p>040-165a</p>
chub sems dpa' sems dpa' chen po dge ba dri med rnam dag rin chen zla 'od rgyal po la legs so zhes bya ba byin te/ rigs kyi bu khyod kyi lhag par g.yo ba ni bzang ba yin/ yongs su dpyad pa yang bzang ba yin/ dris pa lung bstan pa la spobs pa 
yang bzang ba yin te/ rigs kyi bu khyod 'di lta ste/ skye bo mang po la phan pa dang / skye bo mang po la bde ba dang / 'jig rten la snying brtse ba dang / lha dang / mi rnams la phan pa dang / bde ba'i phyir zhugs te/ khyod de bzhin gshegs pa la don de lta bu yongs 
su dri bar sems pa ni legs so legs so/ /rigs kyi bu de'i phyir legs par rab tu nyon la yid la zung shig dang bshad par bya'o/ /byang chub sems dpa' sems dpa' chen po dge ba dri med rnam dag rin chen zla 'od rgyal pos bcom ldan 'das la legs so zhes 
gsol te/ bcom ldan 'das kyi ltar nyan pa dang / bcom ldan 'das kyis 'di skad ces bka' stsal to/ /rigs kyi bu byang chub sems dpa' chos bcu dang ldan na theg pa chen po la yang dag par zhugs pa yin te/ bcu gang zhe na/ 'di lta ste/ dad pa dang 
ldan pa yin/ nan tan snying por byed pa yin/ rigs phun sum tshogs pa yin/ byang chub kyi sems 'dod pa yin/ chos 'dod pa yin/ chos la nye bar rtog par byed pa yin/ chos kyi rjes su 'thun pa'i chos la zhugs pa yin/ nga rgyal dang / che ba'i 
nga rgyal dang bral ba yin/ dgongs te gsungs pa rtogs par bya ba la mkhas pa yin/ nyan thos dang / rang sangs rgyas dang ldan pa'i theg pas yongs su mya ngan las 'da' bar mi 'dod pa yin no/ /gsol pa/ bcom ldan 'das ji ltar na byang chub sems dpa' dad 
pa dang ldan pa lags/ bcom ldan 'das kyis bka' stsal pa/ rigs kyi bu 'di la byang chub sems dpa' sems dpa' chen po ni rang bzhin gyis g.yo med cing sgyu med la/ drang zhing drang po'i rang bzhin can yin te/ de ni de bzhin gshegs pa dgra bcom pa yang dag par 
</page>

 <page>
<ph>330</ph><p>040-165b</p>
rdzogs pa'i sangs rgyas rnams kyi byang chub la yang mngon par yid ches/ de bzhin gshegs pa rnams kyi ye shes skad cig gcig la dus gsum dang ldan pa la yang mngon par yid ches/ de bzhin gshegs pa'i snying po rga ba med pa dang / 'chi ba med pa dang / zad 
pa med pa dang / 'gog pa med pa dang / chad pa med pa la yang mngon par yid ches/ yang dag pa'i mtha' dang / chos kyi dbyings dang / thams cad shes pa nyid dang / rnam pa thams cad mkhyen pa nyid dang / stobs rnams dang / mi 'jigs pa rnams dang / 
sangs rgyas kyi chos ma 'dres pa rnams la yang mngon par yid ches/ de bzhin gshegs pa rnams kyi dbu'i gtsug tor bltar mi mthong ba la yang mngon par yid ches/ de bzhin gshegs pa rnams kyi skyes bu chen po'i mtshan sum cu rtsa gnyis kyis brgyan pa dang / dpe byad 
bzang po brgyad cu phun sum tshogs pa dang / 'od 'dom gang ba nyid la yang mngon par yid ches/ nyan thos kyis bshad pa'am/ rang sangs rgyas kyis bshad pa'am/ byang chub sems dpas bshad pa 'am/ de las gzhan pa drang srong chen po dag gis smras pa legs 
par bshad pa la yang mngon par yid ches/ 'jig rten 'di dang / 'jig rten pha rol la yang mngon par yid ches/ dge sbyong dang / bram ze yang dag par song ba rnams dang / yang dag par zhugs pa dag la yang mngon par yid ches/ dge ba'i las kyi rnam par 
smin pa 'dod pa dang / dga' ba dang / yid du 'ong ba'i lha rnams kyi nang du lha'i dbang bo 'am mi rnams kyi nang du mi'i dbang por 'gyur ba'i 'bras bu la yang mngon par yid ches/ mi dge ba'i las kyi rnam par smin pa'i 'bras bu sems can dmyal ba dang / dud 'gro 
dang / yi dgas rnams kyi nang du mi 'dod pa dang / mi sdug pa dang / mi dga' ba dang / yid du mi 'ong ba dang / mi bzad pa dang / drag pa dang / rtsub pa dang / tsha bar 'gyur ba la yang mngon par yid ches so/ /de de ltar mngon par yid ches pas chos 
</page>

 <page>
<ph>331</ph><p>040-166a</p>
gsum spangs pa yin te/ gsum gang zhe na/ 'di lta ste/ nem nur dang / yid gnyis dang / the tshom mo/ /rigs kyi bu de ni byang chub sems dpa' dad pas rjes su 'brang ba zhes bya ste/ rigs kyi bu de ltar na byang chub sems dpa' dad pa dang 
ldan pa yin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /dad pa theg pa mchog yin te/ /des ni 'dren rnams nges par byung / /de phyir blo gros ldan pa'i mis/ /dad pas rjes 'brang nyid la bsten/ /'jig 
rten dag na dad pa mchog /dad ldan rnam par nyams pa med/ /de lta bas na mkhas pa'i mis/ /dad pas rjes su 'brang ba bsten/ /dad pa med pa'i mi la ni/ /dkar po'i chos rnams mi skye ste/ /me yis sa bon tshig rnams la/ /myu gu sngon po ji bzhin no/ /
rigs kyi bu ji ltar na byang chub sems dpa' nan tan snying por byed pa yin zhe na/ rigs kyi bu 'di la byang chub sems dpa' skra dang / kha spu bregs te/ gos ngur smrig dag bgos nas dad pas khyim nas khyim med par legs pa kho nar rab tu 'byung ngo / /rab tu byung 
nas kyang nyan thos kyi bslab pa dang / cho ga dang / spyod yul dang / kun spyod pa dag la yang slob par byed/ rang sangs rgyas kyi bslab pa dang / cho ga dang / spyod yul dang / kun spyod pa dag la yang slob par byed do/ /de de ltar slob pas lus dang / ngag 
dang / sems dang ldan pa'i gnas ngan len dag thams cad kyi thams cad rnam pa thams cad kyi thams cad du spangs pa yin no/ /de la lus dang ldan pa'i gnas ngan len gang zhe na/ 'di lta ste/ srog gcod pa dang / ma byin par len pa dang / mi tshangs par spyod pa 
dang / dbyig pa dang / mtshon cha dang / bong ba dang / lag pa dag gis gzhan la gnod par byed pa dang / lag pa rgod pa dang / rkang pa rgod pa dang / rgyug pa dang / dkyu ba dang / mchong ba dang / mgyogs par 'gro ba dang / rkyal ba ste/ de dag ni lus dang ldan pa'i 
</page>

 <page>
<ph>332</ph><p>040-166b</p>
gnas ngan len ces bya'o/ /de la ngag gi gnas ngan len gang zhe na/ 'di lta ste/ brdzun du smra ba dang / phra ma dang / ngag rtsub po dang / tshig kyal ba dang / nyes par smra ba brjod pa dang / mdo sde zab mo zab mo dag spong bar byed pa dang / mkhan po dang / slob dpon dang / bla ma 
lta bu rnams dang / tshangs pa mtshungs par spyod pa rnams la mi snyan pa rjod par byed pa ste/ de ni ngag gi gnas ngan len ces bya'o/ /de la yid kyi gnas ngan len gang zhe na/ 'di lta ste/ brnab sems dang / gnod sems dang / log par lta ba dang / phrag dog dang / ser sna dang / 
rnyed pa 'dod pa dang / grags pa 'dod pa dang / shes kyi khe 'dod pa dang / rigs kyis rgyags pa dang / gzugs kyis rgyags pa dang / lang tshos rgyags pa dang / nad med pas rgyags pa dang / gson pas rgyags pa dang / mang du thos pas rgyags pa dang / bsgoms pas rgyags 
pa dang / 'dod pa'i rnam par rtog pa dang / gnod sems kyi rnam par rtog pa dang / rnam par 'tshe ba'i rnam par rtog pa dang / nye du'i rnam par rtog pa dang / yul gyi rnam par rtog pa dang / chos gos dang / bsod snyoms dang / mal cha dang / stan dang / na ba'i gsos sman dang / 
yo byad kyi rnam par rtog pa dang / gnas la lhag par zhen pa dang / bzhon pa la lhag par zhen pa dang / mal cha la lhag par zhen pa dang / btung ba la lhag par zhen pa dang / bza' ba la lhag par zhen pa dang / che ba'i bdag nyid la lhag par zhen pa dang / /chung ma dang / bu dang / bu mo 
dang / thong gshol dang / zhing las dang / bran dang / bran mo dang / las mi dang / zho shas 'tsho ba dang / mdza' bshes dang / gros grogs dang / nye du dang / snag gi gnyen mtshams dag la lhag par zhen pa dang / nor dang / 'bru dang / mdzod dang / bang ba dag la lhag par zhen pa dang / 
'tsho ba'i yo byad rnam pa sna tshogs kyi bar dag la lhag par zhen pa ste/ /de de ltar lhag par zhen pas ji skad smos pa'i dngos po de dag las dngos po gang yang rung ba dag chud zos pa na mya ngan dang / smre sngags 'don pa dang / sdug bsngal ba dang / yid mi bde ba dang / /'khrug pa 
</page>

 <page>
<ph>333</ph><p>040-167a</p>
dag 'byung bar 'gyur zhing de ltar de'i yid sred pa'i rlan gyis yongs su brlan pas srid par nying mtshams sbyor bar 'gyur ba ste/ rigs kyi bu mdor na yid kyi las kyi 'khrul 'khor gyis 'phangs nas 'khor ba'i 'khor lor yongs su 'khyam par 'gyur ba de ni yid kyi 
gnas ngan len ces bya'o/ /de de ltar lus dang / ngag dang / sems kyi gnas ngan len dang bral bas na mkhan po la ston pa'i 'du shes skyed pa dang / slob dpon la mkhan po'i 'du shes skyed pa dang / tshangs pa mtshungs par spyod pa rgan rabs dang / bar ma dang / gsar bu rnams 
la rjes dang bcas pa dang / gus pa dang bcas par 'gyur zhing de gcig pu dben par gnas nas 'di snyam du sems te/ 'di ltar bdag sems can thams cad bsgral ba'i phyir brtson pa dang / sems can thams cad dgrol ba'i phyir brtson pa dang / sems can thams cad dul 
ba dang zhi ba la dgod pa'i phyir brtson par byed pa na bdag nyid ma dul ba dang / ma zhi ba dang / ma bsrungs pa dang / ma btul ba ni bdag gi cha ma yin pas bdag gis ci nas kyang bdag mthong ba tsam gyis sems can rnams 'dul bar 'gyur ba dang / de bzhin gshegs pa rnams 
kyi bka' bzhin byed par 'gyur ba dang / lha dang / klu dang / gnod sbyin dang / dri za la sogs pa dag yi rangs par 'gyur pa de ltar bya zhing / de ltar bsgrub par bya/ de ltar brtson 'grus brtsam par bya'o/ /snyam du sems te/ rigs kyi bu de ni byang chub sems dpa'i ngo tsha shes pa 
yin no/ /de yang 'di snyam du sems te/ bdag la khyim pa 'am rab tu byung ba 'ga' yang 'di lta ste/ tshul khrims nyams pa kun du spyod pa 'am/ lta ba nyams pa kun du spyod pa 'am/ 'tsho ba nyams pa kun du spyod pa 'am/ cho ga nyams pa kun du spyod pa 'am/ spyod yul 
nyams pa kun du spyod pa 'am/ nyams pa kun du spyod pa gang yang rung ba dag gis kun du gleng bar mi 'gyur bar bya'o/ /snyam du sems te/ de de ltar khrel yod par gyur pa na nyin lan gsum/ mtshan lan gsum tshul khrims la so sor rtog par byed do/ /de tshul 
</page>

 <page>
<ph>334</ph><p>040-167b</p>
khrims yongs su dag pas 'gyod pa med cing de sgrib pa med la lam gyi rgyun bcad de/ de bzhin gshegs pa'i chos 'dul ba la nye bar rten cing gnas par byed do/ /rigs kyi bu de ni byang chub sems dpa'i khrel yod pa zhes bya ste/ rigs kyi bu de ltar na byang chub sems dpa' nan tan snying por byed pa 
yin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /rdzogs sangs rgyas dang sangs rgyas kyi/ /nyan thos nan tan snying por byed/ /de phyir nan tan thob bya'i phyir/ /shes rab can gyis rtag brtson gyis/ /nan tan la ni 'jigs med pa'i/ /byang chub 
sems dpa' shes rab che/ /sangs rgyas kun gyis bsten pa yi/ /byang chub rdul med rtogs par 'gyur/ /rigs kyi bu de la ji ltar na byang chub sems dpa' rigs phun sum tshogs pa yin zhe na/ rigs kyi bu 'di la byang chub sems dpa' rang bzhin gyis 'dod chags dang / zhe sdang 
dang / gti mug chung ba dang / phrag dog med pa dang / ser sna med pa dang / g.yo med pa dang / sgyu med pa yin/ mi rtsub pa dang / mi brlang pa dang / mi rgod pa dang / ma khengs pa yin/ mi cor zhing mu cor mi smra ba yin/ drang ba dang mnyen pa yin/ des pa dang / 'grogs na bde ba 
yin/ rang bzhin gyis mchod pa dang / rim gro bya ba rgya chen po dag la sems 'jug pa dang / longs spyod pa dang / 'tsho ba'i yo byad yod cing bdog pa dag gzhan dag la bged pa'i ngang tshul can yin/ lag pa dang / rkang pa dang / mig dang / yan lag gi dam pa mgo shin tu dang zhing 
gsal ba yin/ des de bzhin gshegs pa 'am/ de bzhin gshegs pa'i nyan thos dag mthong na mthong ma thag kho nar dad pa dang / dang ba thob par 'gyur zhing / de dad pa dang dang ba des rigs phun sum tshogs pa 'thob par 'gyur ba ste/ rigs kyi bu de ltar na byang chub sems 
dpa' rigs phun sum tshogs pa yin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /du ba las ni mer shes shing / /chu skyar las ni chur shes ltar/ /blo ldan byang chub sems dpa' yi/ /rigs ni mtshan ma rnams las shes/ /mi 
</page>

 <page>
<ph>335</ph><p>040-168a</p>
rtsub brlang pa ma yin la/ /g.yo dang sgyu ni rnam spangs shing / /sems can kun la rab dang ba/ /de ni byang chub sems dpa' yin/ /rigs kyi bu de la ji ltar na byang chub sems dpa' byang chub kyi sems 'dod pa yin zhe na/ rigs kyi bu 'di la byang chub sems 
dpa' rigs la gnas shing byang chub tu sems bskyed pa'i tshe de bzhin gshegs pa 'am/ de bzhin gshegs pa'i nyan thos kyis yang dag par bskul ba dang / yang dag par skyo ba skyed pa dang / yang dag par 'dzin du 'jug pa dang / bla na med pa yang dag par rdzogs pa'i byang chub 
tu sems skyed par byed na/ de ni byang chub kyi sems 'dod pa'i rgyu dang po yin no/ /gzhan yang byang chub dang byang chub kyi sems kyi bsngags pa brjod pa thos nas bla na med pa yang dag par rdzogs pa'i byang chub tu sems skyed par byed na de ni byang chub kyi sems 'dod pa'i rgyu gnyis pa 
yin no/ /gzhan yang sems can skyob pa med pa dang / skyabs med pa dang / gnas med pa dang / dpung gnyen med pa dang / gling med pa dag mthong na bdag sems can 'di dag gi skyob pa dang / skyabs dang / gnas dang / dpung gnyen dang / gling du gyur cig ces snying rje'i sems nye bar 
gzhag nas rgyu de dang / rkyen de dang / gzhi des bla na med pa yang dag par rdzogs pa'i byang chub tu sems skyed par byed na de ni byang chub kyi sems 'dod pa'i rgyu gsum pa yin no/ /gzhan yang de bzhin gshegs pa'i sku rnam pa thams cad yongs su rdzogs pa mthong na dga' ba 
skyed par byed/ mchog tu dga' ba skyed par byed/ sems shin tu sbyangs pa skyed par byed/ sems spro ba skyed par byed cing de rgyu de dang / rkyen de dang / gzhi des bla na med pa yang dag par rdzogs pa'i byang chub tu sems skyed par byed na de ni byang chub kyi sems 'dod pa'i rgyu bzhi pa 
yin no/ /gzhan yang de sems can rnams la phan pa dang / bde ba kho na'i don du sbyin pa sbyin par byed/ tshul khrims srung bar byed/ bzod pa sgom par byed/ brtson 'grus rtsom par byed/ bsam gtan la mnyam par 'jog par byed/ shes rab sgom par byed pa yin te/ de la ji 
</page>

 <page>
<ph>336</ph><p>040-168b</p>
ltar na sbyin pa sbyin par byed pa yin zhe na/ zas 'dod pa rnams la zas dang / skom 'dod pa rnams la skom dang / bzhon pa 'dod pa rnams la bzhon pa dang / mal cha 'dod pa rnams la mal cha dang / gos 'dod pa rnams la gos dang / gdu bu dang / dpung rgyan dang / rna cha 
gdub kor dang / rgyan 'dod pa rnams la rgyan sbyin par byed pa yin te/ rigs kyi bu mdor na rang gi sha dag gis kyang sems can rnams la phan 'dogs par byed de/ de ltar sbyin pa sbyin par byed do/ /sbyin pa de yang bla na med pa yang dag par rdzogs pa'i byang chub tu yongs su sngo 
bar byed la sbyin pa des kyang rlom sems su mi byed do/ /de la ji ltar na tshul khrims srung bar byed pa yin zhe na/ de lus kyis legs par bsdams pa dang / ngag gis legs par bsdams pa dang / yid kyis legs par bsdams pa dang / de lus kyis nyes par spyod pa 
thams cad kyi thams cad rnam pa thams cad kyi thams cad du yongs su spong bar byed pa dang / ngag gis nyes par spyod pa dang / yid kyis nyes par spyod pa thams cad kyi thams cad rnam pa thams cad kyi thams cad du yongs su spong bar byed la tshul khrims ma nyams pa dang / 
ma ral pa dang / ma 'dres pa dang / nag nog tu ma gyur par srung bar byed de/ de ltar tshul khrims srung bar byed do/ /tshul khrims de yang bla na med pa yang dag par rdzogs pa'i byang chub tu yongs su sngo bar byed la tshul khrims des kyang rlom sems su mi byed do/ /de la ji ltar 
na bzod pa sgom par byed pa yin zhe na/ de la khyim na gnas pa 'am/ rab tu byung ba dag gis spyos sam/ brgyad bkag gam/ brdegs sam/ btsogs sam/ bcings sam/ go rar bcug gam/ gzhus sam/ rnam par gtses na yang bzod par byed/ dang du len par byed 
de/ de ltar bzod pa sgom par byed do/ /bzod pa de yang bla na med pa yang dag par rdzogs pa'i byang chub tu yongs su sngo bar byed la bzod pa des kyang rlom sems su mi byed do/ /de la ji ltar na brtson 'grus rtsom par byed pa yin zhe na/ de 'di snyam du sems te/ 'di lta ste/ 
</page>

 <page>
<ph>337</ph><p>040-169a</p>
dper na nam mkha'i khams mtha' yas mu med pa de bzhin du sems can gyi khams kyang mtha' yas mu med pa yin pas/ de dag bdag gcig pu gnyis su med pas phung po lhag ma med pa'i mya ngan las 'das pa'i dbyings su dgod par bya'o snyam du sems te/ de 
rgyu de dang / rkyen de dang / gzhi des brtson 'grus rtsom par byed cing de lus kyi tshor ba la lus dang ldan pa'i dran pas nye bar rtog par byed do/ /de tshor ba la nye bar rtog pa la brtson par byed pa na sems la sems kyi rjes su lta zhing gnas pa dang / chos la chos kyi rjes su lta ba la yang 
brtson par byed do/ /de de ltar dran pa shin tu nye bar gzhag pa na/ sdig pa mi dge ba'i chos ma skyes pa rnams mi skyed pa'i phyir 'dun pa skyed/ 'bad par byed/ brtson 'grus rtsom/ sems rab tu 'dzin cing yang dag par rab tu 'jog par byed do/ sdig pa mi dge ba'i chos skyes pa 
rnams spang ba'i phyir 'dun pa skyed/ 'bad par byed/ brtson 'grus rtsom/ sems rab tu 'dzin cing yang dag par rab tu 'jog par byed do/ /dge ba'i chos ma skyes pa rnams skyed pa'i phyir 'dun pa skyed/ 'bad par byed/ brtson 'grus rtsom/ sems rab tu 'dzin cing yang dag par 
rab tu 'jog par byed do/ /dge ba'i chos skyes pa rnams gnas pa dang / phyir zhing 'byung ba dang / nyams par mi 'gyur ba dang / brjed par mi 'gyur ba dang / yongs su rdzogs par bya ba'i phyir 'dun pa skyed/ 'bad par byed/ brtson 'grus rtsom/ sems rab tu 'dzin cing yang dag 
par rab tu 'jog par byed do/ /de de ltar brtson 'grus brtsams pa na rdzu 'phrul gyi rkang pa dang po sgom par byed do/ /de bzhin du rdzu 'phrul gyi rkang pa gnyis pa dang / gsum pa dang / bzhi pa yang sgom par byed do/ /de de ltar rdzu 'phrul gyi rkang pa yongs su grub pas bskal pa 'am/ 
bskal pa las lhag par gnas shing de bskal pa 'am/ bskal pa las lhag par brtson 'grus kyi pha rol tu phyin pa yongs su rdzogs par byed de/ de ltar brtson 'grus rtsom par byed do/ /brtson 'grus de yang bla na med pa yang dag par rdzogs pa'i byang chub tu yongs su sngo bar byed la 
</page>

 <page>
<ph>338</ph><p>040-169b</p>
brtson 'grus des kyang rlom sems su mi byed do/ /de la ji ltar na bsam gtan la mnyam par 'jog par byed pa yin zhe na/ 'dod chags dang bral ba la mi gnas pa dang / 'gog pa la mi gnas pa dang / /rnam par spangs par yongs su ma bsngos pa dang / nang la 
mi gnas pa dang / phyi rol la mi gnas pa dang / gzugs la mi gnas pa dang / tshor ba la mi gnas pa dang / 'du shes la mi gnas pa dang / 'du byed la mi gnas pa dang / rnam par shes pa la mi gnas pa dang / 'dod pa'i khams la mi gnas pa dang / 
gzugs kyi khams la mi gnas pa dang / gzugs med pa'i khams la mi gnas pa dang / stong pa nyid la mi gnas pa dang / mtshan ma med pa la mi gnas pa dang / smon pa med pa la mi gnas pa dang / 'jig rten 'di la mi gnas pa dang / 'jig rten pha 
rol la mi gnas pa dang / gzugs la mi gnas pa dang / sgra la mi gnas pa dang / dri la mi gnas pa dang / ro la mi gnas pa dang / reg la mi gnas pa dang / chos la mi gnas pa dang / sbyin pa la mi gnas pa dang / tshul khrims la mi gnas pa dang / bzod 
pa la mi gnas pa dang / brtson 'grus la mi gnas pa dang / bsam gtan la mi gnas pa dang / shes rab la mi gnas pa yin no/ /rigs kyi bu mdor na chags pa thams cad spangs nas mi gnas par bsam gtan byed de/ de ltar bsam gtan la bsam 
gtan du byed do/ /bsam gtan de yang bla na med pa yang dag par rdzogs pa'i byang chub tu yongs su sngo bar byed la bsam gtan des kyang rlom sems su mi byed do/ /rigs kyi bu de la ji ltar na shes rab sgom par byed pa yin zhe na de 'di snyam du sems te/ sems 
can gyi khams mu med pa dag yongs su mya ngan las bzlas kyang sems can gcig kyang yongs su mya ngan las bzlas pa med do/ /de ci'i phyir zhe na/ bcom ldan 'das kyis chos thams cad ni bdag med pa'o/ /chos thams cad ni sems can med pa'o/ /
</page>

 <page>
<ph>339</ph><p>040-170a</p>
chos thams cad ni gang zag med pa'o zhes gsungs pa'i phyir ro snyam ste/ de ltar shes rab sgom par byed do/ /shes rab de yang bla na med pa yang dag par rdzogs pa'i byang chub tu yongs su sngo bar byed la shes rab des kyang rlom sems su mi byed 
de/ rigs kyi bu de ltar na byang chub sems dpa' byang chub kyi sems 'dod pa yin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /nor bu rin chen rang bzhin gyis/ /'od 'bar 'byung gnas nyid na 'dug /byi dor byas na de bas 
ni/ /nyis 'gyur gyis kyang mdzes pa ltar/ /de bzhin rigs dang ldan pa yang / /byang chub sems ni tshol byed de/ /mtha' gnyis rnam par dag pa yi/ /spyod yul du ni bdud mi 'ong / /rigs kyi bu de la ji ltar na byang chub sems dpa' chos 'dod pa yin zhe na/ 
rigs kyi bu 'di la byang chub sems dpa' rang bzhin gyis chos don du gnyer ba dang / chos 'dod pa dang / chos la dga' ba dang / chos kyi kun dga' la sbyor ba'i rjes su brtson pa yin te/ des dge sbyong ngam/ bram ze 'am/ bkres pas nyen cing zas 'dod pa 
gzhan dag mthong na des de dag la ldam ldum 'am/ sngo rngad dam/ bza' bca' ci bdog cing yod pa dag sbyin par byed cing de 'jig rten gyi 'tsho ba dang / yo byad 'di lta ste/ rtsa ba dang / 'bras bu dang / sdong bu la sogs pa gang dag yin pa de dag kyang 
bsags shing bsags shing sems can rnams la sbyin par byed pa dang / de dam pa'i chos 'dzin pa rnams kyi drung du song ste gus par smra ba dang / phyag bya ba dang / mngon par ldang ba dang / thal mo sbyar ba dang / gus par bya ba'i las dag byas nas rjes dang bcas/ 
gus pa dang bcas pas tshul bzhin du dri ba 'dri bar byed cing de'i 'og tu de la dam pa'i chos 'dzin pa de yang ji ltar dri ba dris pa de bzhin du lan 'debs par byed la/ de yang dam pa'i chos 'dzin pa de la ston par 'du shes skyed par byed/ dge ba'i bshes gnyen du 'du 
</page>

 <page>
<ph>340</ph><p>040-170b</p>
shes skyed par byed/ 'khor ba'i rgya mtsho las sgrol bar byed par 'du shes skyed par byed/ mkhan por 'du shes skyed par byed/ slob dpon du 'du shes skyed par byed/ bdag yun ring po nas 'khor ba'i dgon par 'khyams pa tshol bar byed pa yin no snyam du tshol 
bar byed pa yin par 'du shes skyed par byed/ bdag yun ring po nas gti mug gis bsgribs shing gnyid log pa'i gnyid sad par byed pa yin no zhes sad par byed pa yin par 'du shes skyed par byed/ bdag 'khor ba'i rgya mtsho'i 'dam du bying ba 'byin par byed pa yin 
no zhes 'byin par byed pa yin par 'du shes skyed par byed/ bdag lam ngan par zhugs pa la lam bzang po ston par byed pa yin no zhes lam ston par byed pa yin par 'du shes skyed par byed/ bdag 'khor ba'i btson rar bcings pa 'grol ba yin no zhes 'grol bar 
byed pa yin par 'du shes skyed par byed/ bdag yun ring po nas nyam thag pa'i sman pa dam pa yin no zhes sman pa dam pa yin par 'du shes skyed par byed/ bdag 'dod chags kyi me dang / zhe sdang gi me dang / gti mug gi mes kun tu 'bar bar 'gyur ba rab tu zhi bar byed 
pa yin no zhes char sprin chen po yin par 'du shes skyed par byed cing de chos kyi rgyu dang / chos kyi gzhi dang / chos kyi ched kyi phyir tsha ba yang khyad du gsod/ grang ba dang / rlung dang / nyi ma dang / sha sbrang dang / sbrang bu mchu rings dang / sdig sbrul gyis reg pa yang khyad du 
gsod/ bkres pa yang khyad du gsod/ skom pa yang khyad du gsod/ gzhan dag bde ba dag mthong na yang 'dod pa'i sems skyed par mi byed par de 'di snyam du sems te/ bdag la dam pa'i chos mnyan pa'i snang ba 'char bas na bdag ni 'jig rten na bde ba yin no snyam 
du sems te/ de rgyu de dang / rkyen de dang / gzhi des mya ngan mi byed/ smre sngags mi 'don cing sdug bsngal ba dang / yid mi bde ba'i sems skyed par mi byed la de mya ngan dang / smre sngags 'don pa dang / sdug bsngal ba dang / yid mi bde ba dang bral bas bdag de bzhin 
</page>

 <page>
<ph>341</ph><p>040-171a</p>
gshegs pas gsungs pa'i chos tshig gcig tsam gyi phyir yang bskal ba 'am/ bskal ba las lhag par sems can dmyal ba chen po mnar med par gnas par spro'o snyam pa de lta bu'i sems skye bar 'gyur zhing de de ltar yid yongs su skyo ba med pas na bsgrim 
mi dgos pa kho nar rnam pa thams cad mkhyen pa nyid yang dag par sgrub par byed cing sangs rgyas kyi chos ma thob pa rnams kyang thob par byed pa yin te/ rigs kyi bu de ltar na byang chub sems dpa' chos 'dod pa yin no/ /de nas de'i tshe bcom ldan 'das kyis tshigs su 
bcad pa 'di dag bka' stsal to/ /rgyal ba'i sras po shes rab che/ /chos 'dod par ni gyur pa rnams/ /dam chos yongs su tshol ba na/ /skyo ba skyed par mi byed do/ /gus bas dam chos yongs tshol ba'i/ /rgyal ba'i thugs las skyes pa rnams/ /sems 
kyis 'dzin par byed pa dang / /nan tan gyis ni sgrub pa yin/ /rigs kyi bu de la ji ltar na byang chub sems dpa' chos la nye bar rtog par byed pa yin zhe na/ /rigs kyi bu 'di la byang chub sems dpa' 'di ltar nye bar rtog par byed de/ chos thams cad ni byis pa so so'i skye bo kun 
tu rmongs par byed pa'i phyir sgyu ma lta bu'o/ /chos thams cad ni yod pa ma yin pa'i phyir rmi lam lta bu'o/ /chos thams cad ni dngos po med pa'i phyir chu zla lta bu'o/ /chos thams cad ni sems can med pa'i phyir mig yor lta bu'o/ /chos thams cad ni yang dag pa ma yin pa 
kun du brtags pa'i phyir gzugs brnyan lta bu'o/ /chos thams cad ni byung nas 'jig cing 'ju ba'i phyir brag ca lta bu'o/ /chos thams cad ni rten cing 'brel par 'byung ba yin pa'i phyir byung nas 'jig cing 'ju ba yin no/ /chos thams cad ni de bzhin nyid la yang dag par 
gzhol ba'i phyir ma skyes pa yin no/ /chos thams cad ni ma skyes pa'i phyir ma 'gags pa yin no/ /chos thams cad ni byed pa po med pa'i phyir bcos ma ma yin no/ /chos thams cad ni gos pa med pa'i phyir nam mkha' lta bu yin no/ /chos thams cad ni rang bzhin 
</page>

 <page>
<ph>342</ph><p>040-171b</p>
gyis kun du 'bar ba ma yin pa'i phyir zhi ba yin no/ /chos thams cad ni rang bzhin gyis kun nas nyon mongs pa can ma yin pa'i phyir gzod ma nas yongs su dag pa yin no/ /chos thams cad ni dri ma thams cad dang bral ba'i phyir dri ma med pa yin no/ /chos thams 
cad ni nyon mongs pa dang bral ba'i phyir gzod ma nas yongs su mya ngan las 'das pa yin no/ /chos thams cad ni nges par snang ba ma yin pa'i phyir gzugs can ma yin no/ /chos thams cad ni lus med pa'i phyir rnam par shes pa'i yul las yang dag 
par 'das pa yin no/ /chos thams cad ni gnas yang dag par bcom pa'i phyir mi gnas pa yin no/ /chos thams cad ni rjes su chags pa dang / khong khro ba spangs pa'i phyir rnam par shes par bya ba ma yin pa yin no/ /chos thams cad ni nyon 
mongs pa'i spyod yul las yang dag par 'das pa'i phyir gnas med pa yin no/ /chos thams cad ni thabs la mkhas pa'i rig pa dang bral ba'i phyir sbrul gdug pa lta bu yin no/ /chos thams cad ni snying po med pa'i phyir chu shing gi sdong bu lta bu yin 
no/ /chos thams cad ni rang bzhin gyis nyam chung ba'i phyir dbu ba rdos pa lta bu yin no/ /zhes nye bar rtog par byed pa yin te/ rigs kyi bu de ltar na byang chub sems dpa' chos la nye bar rtog par byed pa yin no/ /de nas de'i tshe bcom ldan 'das kyis 
tshigs su bcad pa 'di dag bka' stsal to/ /chos kun sgyu ma lta bu ste/ /byis pa rnams kyi sems rmongs byed/ /yang dag ma yin rmi 'dra ba/ /de ltar ltos shig dge slong dag /chos rnams chu zla lta bu ste/ /mig yor gyis ni kun nas bslang / /
chos rnams gzugs brnyan lta bur ni/ /mkhas pa su zhig rtog mi byed/ /rigs kyi bu de la ji ltar na byang chub sems dpa' chos kyi rjes su 'thun pa'i chos la zhugs pa yin zhe na/ rigs kyi bu 'di la byang chub sems dpa' gzugs mi rtag go zhes 
</page>

 <page>
<ph>343</ph><p>040-172a</p>
yang dag par rjes su lta zhing gzugs la 'dod chags dang bral ba'i phyir chos kyi dbyings mngon sum du mi byed par chos kyi dbyings kyi 'khor gyi chos rnams yang dag pa'i shes rab kyis legs par rtogs par byed cing de dag gi mtshan ma rnams 
dang / legs par bshad pa rnams dang / legs par mtshan btab pa rnams legs par zin par byed la mtshan ma dang legs par bshad pa dang / legs par mtshan btab pa legs par bzung ba de dag la de'i chos kyi dbyings kyi lam rtsol ba med pa 
kho nar 'jug pa dang / de bzhin du tshor ba dang / 'du shes dang / 'du byed dang / rnam par shes pa mi rtag go zhes yang dag par rjes su lta zhing rnam par shes pa la 'dod chags dang bral ba'i phyir chos kyi dbyings mngon sum du mi byed par chos kyi dbyings 
kyi 'khor gyi chos rnams yang dag pa'i shes rab kyis legs par rtogs par byed cing de dag gi mtshan ma dang / legs par bshad pa dang / legs par mtshan btab pa de dag legs par zin par byed la mtshan ma dang / legs par bshad pa dang / 
legs par mtshan btab pa legs par bzung ba de dag la de'i chos kyi dbyings kyi lam rtsol ba med pa kho nar 'jug pa dang / mi rtag pa la ji lta ba bzhin du sdug bsngal ba dang / stong pa dang / bdag med pa la yang de bzhin te/ de gzugs bdag med 
do zhes yang dag par rjes su lta zhing gzugs bdag med do/ /zhes yang dag par rjes su lta ba na gzugs kyis mi skrag mi dngang zhing dngang bar mi 'gyur ro/ /de ci'i phyir zhe na/ gzugs ni yang dag pa ma yin pa'i yongs su rtog pas kun nas 
bslang ba yin la/ des de yang dag pa ji lta ba bzhin du shes pa'i phyir ro/ /de bzhin du tshor ba dang / 'du shes dang / 'du byed dang / rnam par shes pa bdag med do zhes bya bar yang dag par rjes su lta zhing rnam par shes pa bdag med do/ /zhes 
</page>

 <page>
<ph>344</ph><p>040-172b</p>
yang dag par rjes su lta ba na rnam par shes pas mi skrag mi dngang zhing dngang bar mi 'gyur ro/ /de ci'i phyir zhe na/ rnam par shes pa ni yang dag pa ma yin pa yongs su rtog pas kun nas bslang ba yin la/ des de yang dag pa ji lta ba bzhin du shes pa'i 
phyir ro/ /rigs kyi bu 'di lta ste/ dper na sgyu ma mkhan nam sgyu ma mkhan gyi slob ma mkhas pa zhig gis skye bo phal po che'i mdun du sgyu mar byas pa rnam pa sna tshogs 'di lta ste/ glang po che'i tshogs sam/ rta'i tshogs sam/ shing rta'i tshogs sam/ dpung 
bu chung gi tshogs dag mngon par sprul te bstan par gyur na skyes bu mkhas pa'i rang bzhin can ni de mthong na mi skrag mi dngang zhing dngang bar mi 'gyur ro/ /de ci'i phyir zhe na/ des de ni sgyu mar byas pa ste/ yang dag pa ma yin pa dang / yod pa ma yin pa dang / brdzun 
pa dang / slu bar byed pa'i chos yin par rig cing kun tu shes pa'i phyir ro/ /rigs kyi bu de bzhin du byang chub sems dpa' yang gzugs bdag med do zhes yang dag par rjes su lta ba na mi skrag mi dngang zhing dngang bar mi 'gyur ro/ /de ci'i phyir zhe na/ gzugs ni 
yang dag pa ma yin pa yongs su rtog pas kun nas bslang ba yin la/ /des de yang dag pa ji lta ba bzhin du shes pa'i phyir ro/ /de bzhin du tshor ba dang / 'du shes dang / 'du byed dang / rnam par shes pa bdag med do/ /zhes yang dag par rjes su lta ba na/ rnam 
par shes pas mi skrag mi dngang zhing dngang bar mi 'gyur ro/ /de ci'i phyir zhe na/ rnam par shes pa ni yang dag pa ma yin pa yongs su rtog pas kun nas bslang ba yin la/ des de yang dag pa ji lta ba bzhin du shes pa'i phyir ro/ /de nas bcom ldan 'das la byang chub 
sems dpa' sems dpa' chen po dge ba dri med rnam dag rin chen zla 'od rgyal pos 'di skad ces gsol to/ /bcom ldan 'das ji ltar na byang chub sems dpa' gzugs mi rtag par yang dag par rjes su lta zhing gzugs la 'dod chags dang bral ba'i slad du chos kyi dbyings 
</page>

 <page>
<ph>345</ph><p>040-173a</p>
mngon sum du mi bgyid par chos kyi dbyings kyi 'khor gyi chos rnams yang dag pa'i shes rab kyis legs par rtogs par bgyid pa lags/ de skad ces gsol pa dang / bcom ldan 'das kyis byang chub sems dpa' sems dpa' chen po dge ba dri 
med rnam dag rin chen zla 'od rgyal po la 'di skad ces bka' stsal to/ /rigs kyi bu 'di na skyes bu mkhas pa la la dpes bshad pa'i don kun shes par 'gyur bas na de'i phyir dpe brjod par byas nyon cig rigs kyi bu 'di lta ste/ dper na shes rab dang ldan pa'i rang 
bzhin can gyi mi la la zhig dug spyod par gyur na des dus dus su dug de byi dor byed/ sbed par byed/ nor du byed/ bdag gir byed cing yo byad rnam pa sna tshogs dag tu 'tshod par byed kyi de za bar mi byed do/ /de ci'i phyir zhe na/ gzhi 'dis bdag gi srog gi bar chad du 
'gyur du 'ong ngo snyam du sems pa'i phyir ro/ /rigs kyi bu de bzhin du byang chub sems dpa' yang mya ngan las 'das pa la sems pa dang / mya ngan las 'das pa la gzhol ba dang / mya ngan las 'das pa la dbab pa dang / mya ngan las 'das pa la bab par yang byed mod kyi/ mya ngan las 'das 
pa de mngon sum du ni mi byed do/ /de ci'i phyir zhe na/ gzhi 'dis bdag byang chub las ldog par 'gyur du 'ong ngo snyam du sems pa'i phyir ro/ /rigs kyi bu 'di lta ste/ dper na shes rab dang ldan pa'i rang bzhin can gyi mi la la zhig me spyod par gyur na de dus dus 
su me de la bkur sti byed/ bla mar byed/ ri mor byed/ mchod pa byed/ legs par rim gro byed kyang / de 'di snyam du bdag gis me 'di la bkur sti byas/ bla mar byas/ ri mor byas/ mchod pa byas/ legs par rim gro byas mod kyi/ 'di la 
lag pa gnyis kyis ni gzung bar mi bya'o snyam du sems so/ /de ci'i phyir zhe na/ gzhi 'dis bdag la lus kyi sdug bsngal dang / sems kyi yid mi bde ba 'byung bar 'gyur du 'ong ngo snyam du sems pa'i phyir ro/ /rigs kyi bu de bzhin du byang chub sems dpa' 
</page>

 <page>
<ph>346</ph><p>040-173b</p>
yang mya ngan las 'das pa la sems pa dang / mya ngan las 'das pa la gzhol ba dang / mya ngan las 'das pa la 'bab pa dang / mya ngan las 'das pa la bab par yang byed mod kyi/ mya ngan las 'das pa de mngon sum du ni mi byed do/ /de ci'i phyir zhe na/ gzhi 
'dis bdag byang chub las ldog par 'gyur du 'ong ngo snyam du sems pa'i phyir ro/ /de skad ces bka' stsal pa dang / bcom ldan 'das la byang chub sems dpa' sems dpa' chen po dge ba dri med rnam dag rin chen zla 'od rgyal pos 'di skad ces gsol to/ /bcom ldan 
'das bdag gis bcom ldan 'das kyis gsungs pa'i don 'tshal ba ltar na/ byang chub sems dpa' ni 'khor ba kho nar gnas par bgyi ba lags so/ /bcom ldan 'das kyis bka' stsal pa/ rigs kyi bu de de bzhin no/ /ji skad smras pa de bzhin te/ byang chub 
sems dpa' ni 'khor ba kho nar gnas par bya ba yin no/ /gsol pa/ bcom ldan 'das ji ltar na byang chub sems dpa' 'khor ba na 'khor ba'i tshe 'khor ba'i skyon rnams kyis mi gos pa lags/ bcom ldan 'das kyis bka' stsal pa/ rigs kyi bu de'i phyir 
dpe brjod par byas nyon cig rigs kyi bu 'di lta ste/ dper na sbrul 'dzin pa'i mis gsang sngags dang / sman gyi stobs bskyed pa chen po dang ldan pa ni sbrul gdug pa dag dang / lhan cig tu rtse zhing dga' la dga' mgur spyod par byed kyang gzhi des de'i srog gi bar chad byed 
par yang mi 'gyur ro/ /de ci'i phyir zhe na/ 'di lta ste/ shes rab dang / thabs dang / rigs pa'i gsang sngags dang / sman gyi stobs bskyed pa'i phyir ro/ /de skad ces bka' stsal pa dang / bcom ldan 'das la byang chub sems dpa' sems dpa' chen po 
dge ba dri med rnam dag rin chen zla 'od rgyal pos 'di skad ces gsol to/ /bcom ldan 'das ji ltar byang chub sems dpa' sems dpa' chen po dag mya ngan las 'das pa de yang mngon sum du mi bgyid la/ 'khor ba'i skyon de dag gis kyang mi gos pa ni bcom ldan 
</page>

 <page>
<ph>347</ph><p>040-174a</p>
'das ngo mtshar lags so/ /bde bar gshegs pa ngo mtshar lags so/ /bcom ldan 'das shin tu ngo mtshar lags so/ /bde bar gshegs pa shin tu ngo mtshar lags te/ bcom ldan 'das bdag byang chub sems dpa' de dag la skyabs su mchi lags 
so/ /bcom ldan 'das sems can gang dag chos kyi rnam grangs 'di thos nas tha na sems dang ba gcig tsam rnyed par gyur pa de dag ni dge ba'i rtsa ba ngan don dang ldan pa ma lags so/ /bcom ldan 'das rigs kyi bu dang / rigs kyi bu mo gang dag chos bstan pa 'di bshad pa na 
nyan par bgyid pa de dag ni bla na med pa yang dag par rdzogs pa'i byang chub tu lung bstan par 'gyur ba lags so/ /bcom ldan 'das kyis bka' stsal pa/ rigs kyi bu de de bzhin no/ /ji skad smras pa de bzhin te/ rigs kyi bu dang / rigs kyi bu mo gang dag chos bstan pa 
'di bshad pa na nyan par byed pa de dag ni bla na med pa yang dag par rdzogs pa'i byang chub tu lung bstan par 'gyur ba yin no/ /chos bstan pa 'di bshad pa na dge slong lnga brgya po de dag len pa med par zag pa rnams las sems rnam par grol bar gyur nas sems rnam par grol 
ba de dag stan las langs te/ bla gos phrag pa gcig tu gzar nas pus mo g.yas pa'i lha nga dag sa la btsugs te/ bcom ldan 'das ga la ba de logs su thal mo sbyar ba dag btud nas bcom ldan 'das la 'di skad ces gsol to/ /bcom ldan 'das byang chub 
sems dpa' sems dpa' chen po rnams ni phyag bgyi bar 'os pa lags so/ /bde bar gshegs pa byang chub sems dpa' sems dpa' chen po rnams ni phyag bgyi bar 'os pa lags so/ /bcom ldan 'das kyis bka' stsal pa/ dge slong dag de de bzhin te/ 
ji skad smras pa de bzhin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /grags chen thabs la mkhas pa dang / /shes rab khyad par 'phags pa yis/ /nyan thos rnams kyi sa dag las/ /yang dag 'das par gyur 
</page>

 <page>
<ph>348</ph><p>040-174b</p>
pa dang / /phung po skye 'jig zad 'gyur bar/ /yang dag ji bzhin shes gyur kyang / /'gro ba nyam thag 'di mthong nas/ /mya ngan 'da' bar mi 'gro ba'i/ /shes rab che rnams phyag bya'i 'os/ /'jigs pa med rnams phyag bya'i 'os/ /spyan yangs ldan rnams 
phyag bya'i 'os/ /rgyal ba'i sras rnams phyag bya'i 'os/ /rigs kyi bu de ltar na byang chub sems dpa' chos kyi rjes su 'thun pa'i chos la zhugs pa yin no/ /rigs kyi bu de la ji ltar na byang chub sems dpa' nga rgyal dang / che ba'i nga rgyal dang bral ba yin zhe na/ rigs 
kyi bu 'di la nga rgyal zhes bya ba ni bdag ni gzhan dag dang / rigs dang / rus dang / gzugs dang / 'gron bu dang / gser dang / nor dang / yo byad gang yang rung ba dag gam/ glang po che'i tshogs sam/ rta'i tshogs sam/ shing rta'i tshogs sam/ dpung 
bu chung gi tshogs dag mi mtshungs so snyam du 'gran par byed cing de ltar sems mngon par mtho bar byed pa gang yin pa ste/ de ni nga rgyal zhes bya'o/ /che ba'i nga rgyal zhes bya ba ni bdag ni gzhan dag pas rigs dang / rus dang / gzugs dang / 'gron bu dang / 
gser dang / nor dang / 'bru phun sum tshogs pa dag gam/ glang po che'i tshogs sam/ rta'i tshogs sam/ shing rta'i tshogs sam/ dpung bu chung gi tshogs dag gis khyad par du 'phags pa yin no snyam du sems la/ de ltar sems khengs shing mi 'dud 
pa gang yin pa ste/ de ni che ba'i nga rgyal zhes bya'o/ /byang chub sems dpa' ni de dag dang bral bas na de'i phyir nga rgyal dang / che ba'i nga rgyal dang bral ba zhes bya'o/ /de nas de'i tshe bcom ldan 'das kyis tshigs su bcad pa 'di dag bka' stsal to/ /
nga rgyal che ba'i nga rgyal bral zhing rtag tu byams pa'i sems/ /snying rje'i yid dang ldan zhing 'gro ba dag la bag yod pa'i/ /sems dpa' gtso bo yangs pa 'di na bsod snyoms spyod byed cing / /lha dang mi rnams dag la phan pa rjod par byed pa yin// //
</page>

 <page>
<ph>349</ph><p>040-175a</p>
bam po gnyis pa ste tha ma/ rigs kyi bu de la ji ltar na byang chub sems dpas dgongs te gsungs pa rtogs par bya ba la mkhas pa yin zhe na/ rigs kyi bu 'di la byang chub sems dpa' de bzhin gshegs pas dgongs te/ gsungs pa'i mdo sde zab mo zab mo gang dag 
yin pa de dag la sgra ji bzhin kho nar mngon par zhen par mi byed pa yin te/ de la de bzhin gshegs pas dgongs te gsungs pa de dag kyang gang zhe na/ 'di lta ste/ de bzhin gshegs pas nyan thos rnams bla na med pa yang dag par rdzogs pa'i byang chub tu lung bstan to/ /zhes gsungs pa ni de 
ltar mi blta'o/ /kun dga' bo nga ni ro rgyab na'o zhes gsungs pa yang de ltar mi blta'o/ /nga ni rgas 'khogs te gtugs pa yin gyis/ nga'i bsnyen bkur ba tshol cig ces gsungs pa yang de ltar mi blta'o/ /maud gal gyi bu khyod song la sman pa'i rgyal po 'tsho byed kyi gan nas sman long shig 
dang bza' bar bya'o/ /zhes gsungs pa yang de ltar mi blta'o/ /de bzhin gshegs pa ni gzhan mu stegs can spyod pa po dang / kun tu rgyu dag dang lhan cig tu tshig gis rtsod par byed do/ /zhes gsungs pa yang de ltar mi blta'o/ /de bzhin gshegs pa'i zhabs la seng ldeng gi tshal pa zug go 
zhes gsungs pa yang de ltar mi blta'o/ /skyes bu dam pa ma yin pa lhas byin ni yun ring po nas de bzhin gshegs pa'i gshed ma dang / gcugs can dang / phyir rgol ba dang / dgra bor gyur pa yin no/ /zhes gsungs pa yang de ltar mi blta'o/ /de bzhin gshegs pa ni bsod snyoms kyi 
phyir bram ze'i grong sa la can du ji ltar lhung bzed bkrus pas zhugs pa bzhin du phyir byung ngo / /zhes gsungs pa yang de ltar mi blta'o/ /bram ze'i bu mo dregs mas shing gi gzhong bu lto bar bcings te/ de bzhin gshegs pa la skur pa btab po zhes gsungs pa yang de ltar mi blta'o/ /de bzhin gshegs 
pa nyon mongs med kyi ljongs su dbyar gnas par zhal gyis bzhes pa na zla ba gsum du rta chas kyi nas dag gsol to/ /zhes gsungs pa yang de ltar mi blta'o/ /de skad ces bka' stsal pa dang / bcom ldan 'das la byang chub sems dpa' sems dpa' chen po dge ba dri med rnam dag rin chen zla 'od rgyal 
</page>

 <page>
<ph>350</ph><p>040-175b</p>
pos 'di skad ces gsol to/ /bcom ldan 'das de bzhin gshegs pas nyan thos rnams bla na med pa yang dag par rdzogs pa'i byang chub tu lung bstan pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu ngas nyan thos rnams bla na med pa yang dag 
par rdzogs pa'i byang chub tu lung bstan pa gang yin pa de ni rigs las brtags te lung bstan to/ /gsol pa bcom ldan 'das nyan thos zag pa zad pa/ srid par kun du sbyor ba yang dag par rgyun chad pa dag la rigs mchis su lags kyang ji ltar bla na med pa yang dag par rdzogs pa'i byang 
chub mngon par rdzogs par 'tshang rgya bar 'gyur lags/ bcom ldan 'das kyis bka' stsal pa/ rigs kyi bu de'i phyir dpe nyon cig rigs kyi bu 'di lta ste/ dper na rgyal po rgyal rigs spyi bo nas dbang bskur ba zhig la bu zhig bdog par gyur la de yang bzo'i gnas thams cad slob par 
byed cing de dbang po rtul la dbang po mi rno ba zhig yin pas de phyis bslab par bya ba gang yin pa de ni sngar slob par byed la/ /sngar bslab par bya ba gang yin pa de ni phyis slob par byed na rigs kyi bu 'di ji snyam du sems/ de gzhi des rgyal po'i bu ma yin no/ /zhes brjod par bya ba yin snyam 'am/ 
gsol pa bcom ldan 'das de ni ma lags so/ /bde bar gshegs pa de ni ma lags te/ de ni rgyal po'i bu zhes bgyi lags so/ /bcom ldan 'das kyis bka' stsal pa/ rigs kyi bu de bzhin du rigs dang ldan pa'i byang chub sems dpa' dbang po rtul po yang sgom pa'i lam gyis sngar 
nyon mongs pa rnams zad par byed cing phyis bla na med pa yang dag par rdzogs pa'i byang chub mngon par rdzogs par 'tshang rgya bar byed na rigs kyi bu 'di ji snyam du sems/ de gzhi des mngon par rdzogs par 'tshang mi rgya'o zhes bya snyam 'am/ gsol pa/ bcom ldan 'das bdag gis gang 'dod 
chen pa ma gtogs par mngon par rdzogs par 'tshang mi rgya'o/ /zhes de skad mchi ba'i sems can de dag ni lha dang bcas pa dang / bdud dang bcas pa dang / dge sbyong dang / bram zer bcas pa'i skye dgu dang / lha dang / mi dang / lha ma yin du bcas pa'i 'jig rten na yang dag par rjes su ma 
</page>

 <page>
<ph>351</ph><p>040-176a</p>
mthong lags so/ /bcom ldan 'das kyis bka' stsal pa/ rigs kyi bu dpe gzhan yang nyon cig /rigs kyi bu 'di ji snyam du sems/ byang chub sems dpa' sa bcu pa la gnas pa nyon mongs pa'i sgrib pa zad nas byang chub kyi snying po la 'jug gam/ 'on te ma 
zad pas 'jug snyam/ gsol pa/ bcom ldan 'das bas nas mchis lags so/ /bde bar gshegs pa bas nas mchis lags so/ /bcom ldan 'das kyis bka' stsal pa/ rigs kyi bu de ji snyam du sems/ de gzhi des mngon par rdzogs par 'tshang mi rgya snyam 'am/ 
gsol pa/ bcom ldan 'das mngon par rdzogs par 'tshang rgya lags so/ /bde bar gshegs pa mngon par rdzogs par 'tshang rgya lags so/ /bcom ldan 'das kyis bka' stsal pa/ rigs kyi bu 'di la yang de dang 'dra bar blta bar bya'o/ /gsol pa bcom ldan 'das kun dga' bo 
nga ni ro rgyab na'o zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu ngas phyi ma'i skye bo de bzhin gshegs pa'i sku rdo rje ltar sra ba yang sku ro rgyab bsnyung na gzhan dag lta smos kyang ci dgos snyam du sems pa la thugs brtse bas de skad gsungs 
pa yin na/ de la mi blun po kha cig de bzhin gshegs pa'i sku ro rgyab bsnyung zhe'o/ /zhes sgra ji bzhin kho nar 'dzin par byed de/ de dag ni rang yang nyams par byas la gzhan yang nyams par byed pa yin te/ de bzhin gshegs pas de las dgongs nas de skad ces gsungs so/ /
gsol pa/ bcom ldan 'das nga ni rgas 'khogs te gtugs pa yin gyis/ nga'i bsnyen bkur ba tshol cig ces gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu de yang ngas phyi ma'i skye bo rnams la thugs brtse bas nga'i nyan thos rgas 
'khogs te gtugs pa gang dag gi lus la bsnyen bkur ba dgos pa dag 'byung bar 'gyur ba de dag de bzhin gshegs pas rjes su ma gnang ngo / /zhes phongs par mi 'gyur bar bya ba'i phyir de skad gsungs te/ de bzhin gshegs pas de las dgongs nas de skad gsungs pa yin na/ 
</page>

 <page>
<ph>352</ph><p>040-176b</p>
de la mi blun po kha cig de bzhin gshegs pa bgres 'khogs te/ gtugs so zhes sgra ji bzhin kho nar 'dzin par byed de/ de dag kyang rang yang nyams par byas la/ gzhan yang nyams par byed pa yin no/ /gsol pa/ bcom ldan 'das maud gal gyi bu khyod song la sman pa'i rgyal 
po 'tsho byed kyi gan nas sman long shig dang / bza' bar bya'o zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu de yang ngas phyi ma'i skye bo rnams la thugs brtse bas nga'i nyan thos gang dag la sman dgos pa dag 'byung bar 'gyur ba de dag 
de bzhin gshegs pas rjes su ma gnang ngo / /zhes phongs par mi 'gyur bar bya ba'i phyir de skad gsungs te/ de bzhin gshegs pas de las dgongs nas de skad gsungs pa yin na/ /de la mi blun po kha cig sman pa'i rgyal po 'tsho byed kyis dge slong maud gal gyi bu la rjes med pa dang / 
gus par sgrim pa med pa ma yin par bstan cing dris na yang rings pa rings pa kho nar snyun gyi gsos sman bstan pa las na/ de bzhin gshegs pa ni sku la snyun mnga' ba yin no snyam pa dang / de bzhin gshegs pa'i sku de la yang nyes dmigs dag snang ste/ chos mthong ba rnams la 
yang de lta bu'i bag med pa dag 'byung bar 'gyur na so so'i skye bo dag la lta smos kyang ci dgos/ zhes sgra ji bzhin kho nar 'dzin par byed de/ de dag kyang rang yang nyams par byas la gzhan yang nyams par byed pa yin no/ /gsol pa/ bcom ldan 'das de bzhin gshegs pa ni gzhan mu 
stegs can spyod pa pa dang / kun tu rgyu dag dang lhan cig tu tshig gis rtsod par byed do/ /zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu de yang ngas phyi ma'i skye bo dag de bzhin gshegs pa nyid la yang dgra bo dang / phyir rgol ba 
dag yod na bdag cag lta la smos kyang ci dgos/ snyam du sems pa dag la thugs brtse bas de skad ces gsungs pa dag yin na/ de la mi blun po de dag de bzhin gshegs pa la yang dgra bo dang / phyir rgol ba dag yod do/ /zhes sgra ji bzhin kho nar 'dzin par byed de/ rigs kyi 
</page>

 <page>
<ph>353</ph><p>040-177a</p>
bu 'khor los sgyur ba'i rgyal po dge ba'i rtsa ba chung ngu dang ldan pa la yang dgra bo dang / phyir rgol ba ba dag med na de bzhin gshegs pa bsod nams kyi chu bo chen po dang ldan pa lta la smos kyang ci dgos gsol pa/ bcom ldan 'das de bzhin gshegs pa'i zhabs la 
seng ldeng gi tshal pa zug go /zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu de bzhin gshegs pa ni las bdag gir bya ba nyid ston par mdzad de/ /de bzhin gshegs pa nyid la yang sngon byas pa'i las dag yod na/ 
gzhan dag la lta smos kyang ci dgos/ zhes rgyu de dang rkyen de dang / gzhi des sdig pa'i las la mi dga' zhing dga' bar mi 'gyur ba'i don gyi dbang de gzigs pas na de bzhin gshegs pa las bdag gir bya ba nyid ston par mdzad pa yin na/ de la mi blun po de dag de bzhin gshegs 
pa'i zhabs la seng ldeng gi tshal pa zug go /zhes sgra ji bzhin kho nar 'dzin par byed do/ /gsol pa/ bcom ldan 'das skyes bu dam pa ma yin pa lhas byin ni yun ring po nas de bzhin gshegs pa'i gshed ma dang / gcugs can dang / phyir rgol ba dang / dgra bor gyur pa yin 
no/ /zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu gal te skyes bu dam pa lhas byin med par gyur na/ de bzhin gshegs pa la sangs rgyas kyi che ba'i bdag nyid gcig kyang yod par mi mngon te/ rigs kyi bu gang gi phyir 
skyes bu dam pa lhas byin gyis de bzhin gshegs pa la brtsad pa dang / bskrun pa dang / phyir brgal ba dag bstan pa de'i phyir/ de bzhin gshegs pa la sangs rgyas kyi che ba'i bdag nyid dag yod par mngon no/ /rigs kyi bu rgyal po'i tshig gis skyes bu dam pa lhas byin 'dis 
de bzhin gshegs pa rnam par gzhom par bya'o/ /snyam nas grong bar gyi dbus nas de bzhin gshegs pa la glang po che chen po nor skyong rbad par gyur pa gang yin pa de de bzhin gshegs pas btul cing rnam par btul nas dul bar mdzad de/ skye bo phal po ches de mthong nas ngo 
</page>

 <page>
<ph>354</ph><p>040-177b</p>
mtshar du 'dzin cing rmad du byung bar mdzad nas dkon mchog gsum po 'di lta ste/ sangs rgyas dkon mchog dang / chos dkon mchog dang / dge 'dun dkon mchog la skyabs su dong ste/ de yang skyes bu dam pa lhas byin gyi skyes bu'i rtsal yin par blta bar bya'o/ /de la mi blun po de dag 
ni kye ma lhas byin ni de bzhin gshegs pa'i gshed ma dang / gcugs can dang / phyir rgol ba yin no/ /zhes sgra ji bzhin kho nar 'dzin par byed do/ /de bzhin du de bzhin gshegs pa byang chub sems dpar gyur pa na tshe rabs lnga brgyar skyes bu dam pa lhas byin gyis gnod pa byas pa gang yin 
pa de yang byang chub sems dpa'i yon tan thams cad bstan par bya ba'i phyir byas pa yin na de la mi blun po kha cig kye ma lhas byin ni de bzhin gshegs pa'i gshed ma dang / gcugs can dang / phyir rgol ba yin no/ /zhes sgra ji bzhin kho nar 'dzin te/ de dag ni gzhi des lus zhig nas 
sems can dmyal ba dang / dud 'gro dang / yi dgas rnams su skye bar 'gyur ro/ /de ci'i phyir zhe na/ 'di ltar skyes bu dam pa lhas byin ni tshogs shin du bsags pa/ dge ba'i rtsa ba shin du bsags pa/ rgyal ba du ma la lhag par bya ba byas pa/ dge ba'i rtsa ba bskyed pa/ theg pa chen po 
la yang dag par zhugs pa/ byang chub chen po la gzhol ba/ byang chub chen po la 'bab pa/ byang chub chen po la bab pa/ bla na med pa yang dag par rdzogs pa'i byang chub tu nye ba yin pas na de la sdang ba'i sems bskyed pa de dag ni lus zhig nas sems can dmyal ba dang / dud 'gro dang yi dgas 
rnams su skye bar 'gyur ba'i phyir ro/ /gsol pa/ bcom ldan 'das de bzhin gshegs pa bsod snyoms kyi phyir bram ze'i grongs la can du ji ltar lhung bzed bkrus pas zhugs pa bzhin du phyir byung ngo / /zhes gsungs pa de ji ltar blta bar bgyi lags/ bcom ldan 'das kyis bka' stsal pa/ 
rigs kyi bu de yang ngas phyi ma'i skye bo rnams la bltas te de lta bu bstan to/ /de ci'i phyir zhe na/ rigs kyi bu de bzhin gshegs pa la las kyi sgrib pa cung zad kyang med pa'i phyir te/ 'on kyang de bzhin gshegs pas phyi ma'i skye bo rnams la bltas nas de lta bu bstan te/ dge slong bsod snyoms pa kha cig 
</page>

 <page>
<ph>355</ph><p>040-178a</p>
bsod snyoms kyi phyir grong dang / grong khyer dang / grong rdal dang / ljongs dang / yul 'khor dang / rgyal po'i pho brang 'khor dag tu zhugs pa'i tshe bdag nyid bsod nams chung bas bsod snyoms ma rnyed pa na/ de dag de'i tshe de bzhin gshegs pa yid la byas nas 'di skad ces 
de bzhin gshegs pa dge ba'i rtsa ba'i tshogs thams cad yongs su rdzogs pa de nyid kyang ji ltar lhung bzed bkrus pas zhugs pa bzhin du phyir byung na/ bdag cag dge ba'i rtsa ba chung ngu dang ldan pa rnams lta smos kyang ci dgos te/ bsod snyoms ma rnyed pa 'dis bdag cag yongs su gdung bar 
mi bya'o zhes brjod par 'gyur ba'i don gyi dbang 'di gzigs pas de bzhin gshegs pa bsod snyoms kyi phyir bram ze'i grongs la can du ji ltar lhung bzed bkrus pas zhugs pa bzhin du phyir byung bar bstan to/ /gzhan yang bdud sdig can gyis bram ze dang / khyim bdag rnams byin gyis 
brlabs pas na de ltar bsod snyoms mi ster to/ /zhes zer na de yang de ltar mi blta'o/ /de ci'i phyir zhe na/ bdud sdig can gyis de bzhin gshegs pa'i bsod snyoms kyi bar chad byed par mi nus pa'i phyir te/ 'on kyang de bzhin gshegs pa'i byin gyi brlabs kyis bdud sdig can gyis 
bram ze dang khyim bdag rnams kun du byin gyis brlabs pa yin gyi/ de bzhin gshegs pa la ni las kyi sgrib pa cung zad kyang med de/ sems can de dag nyid yongs su smin par bya ba'i phyir de bzhin gshegs pas thabs la mkhas pa de lta bu bstan par mdzad do/ /de bzhin gshegs 
pas zhal zas bcad cing chad pa de na bdud dang bdud kyi ris kyi lha dang / lha'i bu gzhan dag kyang dge sbyong gau ta ma dang / /nyan thos dag yid mi bde bar mi 'dug gam zhes de bzhin gshegs pa nyan thos kyi dge 'dun dang bcas pa'i thugs la sems par byed de/ de dag nyin mtshan du de bzhin 
gshegs pa nyan thos kyi dge 'dun dang bcas pa'i thugs la sems kyis sems par byed pa na thugs kyi gnas gcig tsam la yang mtho ba med cing dma' ba med la sngon ji lta ba bzhin du phyis kyang de bzhin/ phyis ji lta ba bzhin du sngon yang de bzhin te/ yid mi bde ba med par yang dag 
</page>

 <page>
<ph>356</ph><p>040-178b</p>
par rjes su mthong nas de'i tshe na lha'i bu bdun khri 'dus par gyur pa dag gis de bzhin gshegs pa la rab tu btud pa dang / de bzhin gshegs pas kyang de dag la ci nas kyang de dag thams cad chos rnams la chos kyi mig rnam par dag par 'gyur ba de lta de ltar chos bshad de/ /de ltar 
na de bzhin gshegs pa phyi ma'i skye bo la gzigs pa yin gyi/ de bzhin gshegs pa la las kyi sgrib pa yod pa ma yin no/ /gsol pa bcom ldan 'das bram ze'i bu mo dregs mas shing gi gzhong bu lto bar bcings te/ de bzhin gshegs pa la skur pa btab po zhes gsungs pa de ji ltar 
blta bar bgyi lags/ bcom ldan 'das kyis bka' stsal pa/ rigs kyi bu de bzhin gshegs pa la ni las kyi sgrib pa'i nyes pa med de/ de bzhin gshegs pas bram ze'i bu mo dregs ma 'jig rten gyi khams gang gA'i klung gi bye ma snyed du 'phang bar yang spyod mod kyi/ de bzhin gshegs 
pas thabs la mkhas pas las kyi bya ba bstan te/ nga'i bstan pa 'di la rab tu byung ba la skur pa btab pa dag 'byung bar 'gyur ba de dag yang dag pa ma yin pa'i skur pas skur bar 'gyur bas de dag 'gyod pa tsam du gyur pa'i tshe de dag skur pa btab pa na 'di skad du de bzhin gshegs pa dkar po'i 
chos thams cad dang ldan pa des kyang re shig mngon sum du skur pa brnyes par gyur na bdag cag gis lta ci'i phyir mi rnyed ces zer zhing de dag de'i tshe na skur pa de zil gyis mnan nas tshangs par spyod pa yongs su dag pa/ yongs su byang ba spyod par 'gyur ba dang / nyams par mi 'gyur bar bya ba'i 
phyir ro/ /bram ze'i bu mo dregs ma ni re shig sdig pa'i las kun du rgyas pa yin pas rmi lam na yang de bzhin gshegs pa la skur pa 'debs par byed pa yin te/ shi 'phos nas kyang sems can dmyal bar 'gro bar 'gyur ro/ /rigs kyi bu gal te de bzhin gshegs pas de kun du srung bar 
spyod do/ /zhes mkhyen par gyur na ni de kun du srung bar yang mdzad do/ /de ci'i phyir zhe na/ de bzhin gshegs pas sems can 'ga' yang yongs su ma btang ba'i phyir ro/ /gsol pa bcom ldan 'das de bzhin gshegs pa nyon mongs med kyi ljongs su dbyar gnas par zhal gyis bzhes 
</page>

 <page>
<ph>357</ph><p>040-179a</p>
pa na zla ba gsum du rta chas kyi nas dag gsol to/ zhes gsungs pa de ji ltar blta bar bgyi lags/ bcom ldan 'das kyis bka' stsal pa/ rigs kyi bu ngas bram ze dang / khyim bdag de dag de bzhin gshegs pa spyan drang bar mi sems par shes te/ shes bzhin 
du de bzhin gshegs pa der dbyar gnas so/ /de ci'i phyir zhe na/ de bzhin gshegs pa dge slong gi dge 'dun dang bcas pas zla ba gsum gyi bar du gang dag gi rta chas gsol ba'i rta lnga brgya po de dag thams cad ni byang chub sems dpa'i theg pa pa sngon gyi rgyal ba la bsnyen bkur byas pa sha 
stag yin te/ de dag sdig pa'i grogs po'i dbang du song nas sdig pa'i las byas pas las des de dag dud 'gro'i skye gnas su skyes te/ rta lnga brgya po de dag gi nang na rta cang shes gang yin pa de ni byang chub sems dpa' nyi ma'i snying po zhes bya ba smon lam gyi dbang gis bsams bzhin du der 
skyes pa yin la/ rta lnga brgya po de dag kyang byang chub sems dpa' nyi ma'i snying po de nyid kyis byang chub yang dag par 'dzin du bcug pa yin pas de de dag yongs su smin par bya ba'i phyir der skyes te rta cang shes de nyid kyi mthus rta lnga brgya po de dag thams cad kyis sngon gyi tshe rabs rjes su dran par gyur cing de dag gi byang 
chub kyi sems de yang mngon du gyur pa'i phyir te/ rigs kyi bu de lta bas na de bzhin gshegs pa rta lnga brgya po de dag la thugs brtse ba'i phyir dbyar der gnas so/ /de na rta cang shes kyi chas kyi nas gang dag yin pa de dag las phyed ni de bzhin gshegs pa la 'bul lo/ /rta lnga brgya po de dag gi chas kyi 
nas gang dag yin pa de dag las phyed phyed ni dge slong lnga brgya po dag la 'bul zhing rta cang shes des rta'i skad des rta lnga brgya po de dag sdig pa 'chags su bcug cing sangs rgyas la sogs pa dge slong lnga brgya po dag la phyag 'tshal du yang bcug go /rigs kyi bu de nas zla ba gsum po de dag 'das pa dang 
rta lnga brgya po de dag shi 'phos te/ dga' ldan gyi lha rnams dang skal ba mnyam par skyes nas lhar gyur pa de dag gis yang de bzhin gshegs pa la bkur sti byas/ bla mar byas/ ri mor byas/ mchod pa byas pa dang / de bzhin gshegs pas kyang de dag la ci nas kyang de dag bla na med pa yang dag par 
</page>

 <page>
<ph>358</ph><p>040-179b</p>
rdzogs pa'i byang chub tu nges par 'gyur ba de lta de ltar chos bstan to/ /rta lnga brgya po de dag 'dul zhing 'tsho bar byed pa'i rta rdzi gang yin pa de yang de bzhin gshegs pas rang sangs rgyas rab tu sems dul zhes bya bar 'gyur ro zhes lung bstan to/ /rigs kyi bu de lta mod kyi 'on kyang de bzhin gshegs pa'i 
zhal zas gang yin pa de la ni mi bsod pa cung zad kyang med de/ rigs kyi bu gal te de bzhin gshegs pas shing dang / bong ba dang / gseg ma dang / gyo mo la sogs pa yongs su longs spyad par gyur na yang shing dang / bong ba dang / gseg ma dang / gyo mo la sogs pa de dag gi ro de lta 
bu dang / ro bro ba'i mchog gang dag yin pa de lta bu dag ni stong gsum gyi stong chen po'i 'jig rten gyi khams na yang med do/ /de ci'i phyir zhe na/ 'di ltar de bzhin gshegs pas skyes bu chen po'i mtshan ro bro ba'i mchog dang ldan pa zhes bya ba brnyes pa'i phyir te/ rigs kyi bu de'i phyir rnam grangs 
des na khyod kyis 'di ltar blta ste/ de bzhin gshegs pa'i zhal zas thams cad ni bsod pa yin par rig par bya'o/ /rigs kyi bu gzhan yang dge slong kun dga' bo 'di snyam du de bzhin gshegs pas 'khor los sgyur ba'i rgyal srid spangs nas rta chas kyi nas dag gsol bar mdzad pa lta 
zhes snying rje bar gyur ba dang / de bzhin gshegs pas de'i sems la rnam par gzigs nas kun dga' bo 'di ci'i ro yin shes sam zhes nas kyi 'bru gcig byin pa dang / des de zos nas ngo mtshar du 'dzin par 'gyur te/ /nga la 'di skad ces bcom ldan 'das bdag ni rgyal po'i khyim du skyes shing 
rgyal po'i khyim du legs par rgyas pa lags na bdag gis ro 'di lta bu ni sngon chad ma myong pa lags so/ /zhes zer te/ de byin pas tshe dang ldan pa kun dga' bo zas mi za bar dga' ba dang bde bas zhag bdun 'das par 'gyur to/ /rigs kyi bu de'i phyir rnam grangs des kyang khyod kyis 'di ltar 
'di lta ste/ de bzhin gshegs pa ni gang la yang las kyi sgrib pa mi mnga' ba yin par rig par bya ste/ sems can gang dag dge sbyong dang / bram ze tshul khrims dang ldan pa dag mgron du gnyer la zas 'bul bar mi byed pa de dag gis ji skad smras pa de bzhin byed pa nyid kun tu bstan par bya ba'i phyir/ 
</page>

 <page>
<ph>359</ph><p>040-180a</p>
las kyi rgyud de lta bu dag nye bar ston par mdzad do/ /rigs kyi bu gang gis de bzhin gshegs pa spyan drangs la zhal zas ma gsol ba de yang de bzhin gshegs pas log par ltung bar mi 'gyur ba'i chos su lung bstan pa'i de bzhin gshegs pa rnams kyi de bzhin gshegs pa'i 
che ba'i bdag nyid kyi khyad par la ltos/ rigs kyi bu gzhan yang de bzhin gshegs pa dang thabs cig tu dbyar zla ba gsum gnas par khas blangs pa'i dge slong lnga brgya po gang dag yin pa de dag las dge slong bzhi bcu ni 'dod chags spyod pa dang / sdug pa'i mtshan ma spyod pa yin pas gal te 
de'i tshe na de dag gis zas bsod pa dag zos par gyur na/ 'dod chags dang ldan pa'i rnam par rtog pa shin tu shas chen po dag skye bar 'gyur ba zhig na de dag gis zas ngan pa zos pa des 'dod chags dang ldan pa'i rnam par rtog pa de dag srab mor gyur nas de dag gis zhag bdun gyis dgra 
bcom pa nyid mngon du byas so/ /rigs kyi bu de lta bas na gang gis de bzhin gshegs pa rnams kyis gsungs pa nges par rtogs pa des ni legs pa kho nar nges par rtogs pa yin te/ rigs kyi bu de ltar na byang chub sems dpas dgongs te gsungs pa rtogs par bya ba la mkhas pa yin no/ 
de nas de'i tshe bcom ldan 'das kyis tshigs su bcad pa 'di dag bka' stsal to/ /byang chub sems dpa' snying rje'i bdag /bkri don gsungs pa gang yin dang / /nges don gsungs pa gang yin pa/ /legs pa kho nar rtogs par byed/ /brtan pa dgongs la mkhas gyur pa/ /nying 
mtshams sbyor ba spangs pa rnams/ /rdzogs pa'i sangs rgyas grags ldan gyis/ /gsungs pa khong du chud pa yin/ /rigs kyi bu de la ji ltar na byang chub sems dpa' nyan thos dang / rang sangs rgyas dang ldan pa'i theg pas yongs su mya ngan las 'da' bar mi 'dod pa yin zhe na/ 
rigs kyi bu 'di la byang chub sems dpa' ni sems can dmyal ba'i sdug bsngal dag gam/ dud 'gro'i sdug bsngal dag gam/ yi dgas kyi sdug bsngal dag gis kun du gdungs shing tsha bar gyur kyang nyan thos dang / rang sangs rgyas dang ldan pa'i theg pas mya ngan las 'da' bar 'dod pa mi skyed 
</page>

 <page>
<ph>360</ph><p>040-180b</p>
cing e ma'o kye ma bdag len pa med par zag pa rnams las sems rnam par grol bar gyur cig ces don nyung ngur mi byed bya ba nyung ngur mi byed cing don nyung ba nyid dang / bya ba nyung ba nyid la brtson par mi byed kyi/ de ni sems can rnams kyi dge ba'i las bya ba dag la grogs su 'gyur zhing sems 
can de dag kyang bla na med pa yang dag par rdzogs pa'i byang chub yang dag par 'dzin du 'jug /yang dag par gzengs stod/ yang dag par rab tu dga' bar byed de/ rigs kyi bu de ltar na byang chub sems dpa' nyan thos dang / rang sangs rgyas dang ldan pa'i theg pas yongs su mya ngan las 'da' bar 
mi 'dod pa yin no/ /de nas de'i tshe bcom ldan 'das kyis tshigs su bcad pa 'di dag bka' stsal to/ /snying rje'i bdag nyid can dang ni/ /ri 'dra'i sems kyis spyod byed la/ /sems can don la mi skyo zhing / /byang chub las ni phyir mi ldog /byang chub sems dpa' sems can la/ /phan par 
'dod pas skyo mi byed/ /sems can gzhan la phan pa'i phyir/ /bag med pa yang mi byed do/ /de nas bcom ldan 'das la byang chub sems dpa' sems dpa' chen po dge ba dri med rnam dag rin chen zla 'od rgyal pos 'di skad ces gsol to/ /bcom ldan 'das byang chub sems dpa' chos gang 
dag dang ldan na theg pa chen po la yang dag par zhugs pa'i chos bcu po dag ni bcom ldan 'das kyis bka' stsal lags na/ don gang gis na theg pa chen po 'di la theg pa chen po zhes bgyi ba de ni bcom ldan 'das kyis bka' ma stsal lags so/ /de skad ces gsol ba dang / bcom ldan 'das kyis 
byang chub sems dpa' sems dpa' chen po dge ba dri med rnam dag rin chen zla 'od rgyal po la 'di skad ces bka' stsal to/ /rigs kyi bu de'i phyir de khyod nyid la dri yis khyod kyis ji ltar bzod pa de bzhin du lan thob shig /rigs kyi bu 'di ji snyam du sems/ 'khor los sgyur ba'i rgyal po dpung 
gi tshogs yan lag bzhi dang lhan cig tu lam gang nas 'gro ba'i lam de ji skad brjod par bya snyam/ gsol pa/ bcom ldan 'das de ni rgyal po'i gshegs shul zhes brjod par bgyi lags so/ /shul po che zhes brjod par bgyi/ shul bde ba zhes brjod par bgyi/ shul bzang po 
</page>

 <page>
<ph>361</ph><p>040-181a</p>
zhes brjod par bgyi/ zhe 'gras pa ma mchis pa'i shul zhes brjod par bgyi/ 'khrugs long ma mchis pa'i shul zhes brjod par bgyi lags so/ /bcom ldan 'das kyis bka' stsal pa/ rigs kyi bu de bzhin du de bzhin gshegs pa dgra bcom pa yang dag 
par rdzogs pa'i sangs rgyas theg pa gang gis gshegs pa'i theg pa de la yang theg pa chen po zhes bya'o/ /theg pa mchog ces bya/ /theg pa rab ces bya/ theg pa rab mchog ces bya/ theg pa thu bo zhes bya/ theg pa gtso bo zhes bya/ theg pa bla na med pa zhes bya/ theg pa gong na med pa zhes 
bya/ theg pa mnyam pa med pa zhes bya/ theg pa mi mnyam pa med pa zhes bya/ theg pa mi mnyam pa dang mnyam pa zhes bya ste/ rigs kyi bu de'i phyir theg pa chen po 'di la theg pa chen po zhes bya'o/ /gsol pa bcom ldan 'das theg pa chen po ni bzang ba lags so/ /bde bar gshegs pa theg pa 
chen po 'di ni bzang ba lags so/ /de nas bdud sdig can 'di snyam du sems te/ dge sbyong gau ta ma ni bdag gi bdud kyi yul las yang dag par 'das shing gzhan dag kyang yang dag par 'da' bar byed pa yin gyis bdag dpung gi tshogs yan lag bzhi dang bcas te/ dge sbyong gau ta ma de dang / 
chos kyi rnam grangs de la tho btsam du 'gro bar bya'o snyam mo/ /de nas bdud sdig can dpung gi tshogs yan lag bzhi dang bcas pa go gyon nas rgyal po'i khab kyi grong khyer chen po ga la ba dang / bya rgod kyi phung po'i ri ga la ba de logs su song ba dang / byang chub sems dpa' sems dpa' 
chen po dge ba dri med rnam dag rin chen zla 'od rgyal pos bdud sdig can dpung gi tshogs yan lag bzhi dang bcas pa bcom ldan 'das la tho ba tsam pa dang / chos kyi rnam grangs 'di nub par bya ba'i bsam pas 'ong bar mthong ngo / /mthong nas kyang rdzu 'phrul mngon par 'du bya ba 'di lta bu mngon 
par 'du byas te/ ji lta bu'i rdzu 'phrul mngon par 'du bya ba mngon par 'du byas pas bdud sdig can dpung gi tshogs yan lag bzhi dang bcas pa rgyal po'i khab kyi grong khyer chen por song nas lam po che dang / lam srang gi bzhi mdo dang / sum mdo dag tu sgra sgrogs par byed/ dbyangs rjod par 
</page>

 <page>
<ph>362</ph><p>040-181b</p>
byed cing 'di skad ces rgyal po'i khab kyi mi khyed cag shes par gyis shig de bzhin gshegs pa dgra bcom pa yang dag par rdzogs pa'i sangs rgyas de ni bya rgod kyi phung po'i ri la 'khor bzhi po dge slong dang / dge slong ma dang / dge bsnyen dang / dge bsnyen ma rnams dang / gzhan mu stegs 
can rnams la tshangs par spyod pa thog mar dge ba/ bar du dge ba/ tha mar dge ba/ don bzang po/ tshig 'bru bzang po/ ma 'dres pa/ yongs su rdzogs pa yongs su dag pa yongs su byang ba'i chos ston par mdzad rab tu ston par mdzad kyis de'i phyir khyed cag kyang dam pa'i chos mnyan pa'i phyir de bzhin 
gshegs pa'i spyan sngar deng shig dang / des khyed cag la yun ring po'i don dang / phan pa dang / bde bar 'gyur ro/ /zhes kyang rjes su bsgrags so/ /de nas rgyal po'i khab kyi rgyal rigs dang / bram ze dang / khyim bdag dang / grong rdal gyi mi dang / yul gyi mi rnams bdud sdig can gyis bskul 
ba na me tog dang / bdug pa dang / spos pa dang / me tog phreng dang / byug pa dang / phye ma dang / na bza' dang / gdugs dang / rgyal mtshan dang / ba dan dag thogs te/ rgyal po'i khab kyi grong khyer chen po nas byung nas bya rgod kyi phung po'i ri ga la ba dang / bcom ldan 'das ga la ba der dong ste 
lhags nas bcom ldan 'das kyis zhabs gnyis la mgo bos phyag 'tshal te/ bcom ldan 'das la phyag byas/ bla mar byas/ ri mor byas/ mchod pa byas nas phyogs gcig tu 'khod do/ /bdud sdig can yang dpung gi tshogs yan lag bzhi dang bcas par rgyal po'i khab kyi grong khyer 
chen po nas byung nas bya rgod kyi phung po'i ri ga la ba dang / bcom ldan 'das ga la ba der song ste phyin pa dang / lha'i me tog man dA ra ba dag mngon par sprul nas bcom ldan 'das la gtor/ mngon par gtor/ mngon par rab tu gtor to/ /bcom ldan 'das la gtor/ mngon par gtor/ mngon 
par rab tu gtor nas dpung gi tshogs yan lag bzhi dang lhan cig tu phyogs gcig tu 'dug go /de nas byang chub sems dpa' sems dpa' chen po dge ba dri med rnam dag rin chen zla 'od rgyal pos bdud sdig can phyogs gcig tu 'dug pa de la 'di skad ces smras so/ /sdig can khyod dpung 
</page>

 <page>
<ph>363</ph><p>040-182a</p>
gi tshogs yan lag bzhi dang bcas te bcom ldan 'das kyi spyan sngar ci la 'ongs/ bdud kyis smras pa/ bcom ldan 'das la tho btsam pa dang / chos kyi rnam grangs 'di la bar chad bya ba'i bsam pas 'ongs so/ /byang chub sems dpa' dge ba dri med rnam dag rin 
chen zla 'od rgyal pos smras pa/ sdig can de bzhin gshegs pa la tho ba tsam pa dang / chos kyi rnam grangs 'di la bar chad byas pas khyod la ci bya/ sdig can khyod la des yun ring por don med pa dang / gnod pa dang / sdug bsngal bar mi 'gyur bar khyod kyis/ bcom ldan 'das kyi spyan sngar 
nyes pa la nyes par shogs shig /de nas bdud sdig can gyis byang chub sems dpa' sems dpa' chen po dge ba dri med rnam dag rin chen zla 'od rgyal po las rjes su 'thun pa'i gdams ngag rjes su bstan pa de thos nas stan las langs te/ bla gos phrag pa gcig tu gzar nas pus mo g.yas 
pa'i lha nga sa la btsugs te/ bcom ldan 'das kyi zhabs la gtugs nas bcom ldan 'das kyi spyan sngar bcom ldan 'das byis pa rmongs pa/ mi gsal ba/ mi mkhas pa/ bdag gi tshod ma 'tshal ba/ bdag gis bcom ldan 'das la zhe sdang gi sems bskyed pa dang / mdo sde 'di lta bu 
la bar chad bgyi bar 'tshal ba/ bcom ldan 'das nongs pa la nongs par bshags par 'tshal lo/ /bde bar gshegs pa nongs pa la nongs par bshags par 'tshal zhing slan chad kyang sdom par 'tshal lags na/ bcom ldan 'das kyis bdag gi nongs pa la nongs par bshags pa de 
legs par rjes su gzung bar gsol zhes nyes pa la nyes pa'i sgo nas bshags pa dang / bcom ldan 'das kyis bka' stsal pa/ sdig can 'di lta ste/ rigs kyi bu 'am rigs kyi bu mo nyes pa byung na rnam par dag par lta ba dang / nyes pa la nyes par lta ba na 'chags par byed/ sbyong bar 
byed cing phyin chad kyang sdom par byed na 'phags pa legs par gsungs pa'i chos 'dul ba 'di 'phel bar 'gyur ro/ /de nas bdud sdig can stan las langs te/ bcom ldan 'das kyi spyan sngar 'dug nas bcom ldan 'das la 'di skad ces gsol to/ /bcom ldan 'das bcom ldan 
</page>

 <page>
<ph>364</ph><p>040-182b</p>
'das kyis ngag rtsub po ni thams cad kyi thams cad rnam pa thams cad kyi thams cad du mi dge ba'i las kyi lam du gdags pa ma mdzad lags sam/ bcom ldan 'das kyis bka' stsal pa/ sdig can de de bzhin no/ /bdud kyis gsol pa/ bcom ldan 'das de lta lags na 
bcom ldan 'das chos kyi mnga' bdag ci'i slad du bdag la sdig can zhes bgyi ba'i sgras kun tu rjod par mdzad lags/ bcom ldan 'das kyis bka' stsal pa/ sdig can de'i phyir 'di ni skyes bu mkhas pa la la bshad pa'i don dpes kun shes par 'gyur ba dag yod pas dpe nyon 
cig /sdig can 'di lta ste/ dper na tshong dpon nam/ khyim bdag phyug pa nor mang ba longs spyod che ba zhig la bu sdug pa/ 'dod pa/ dga' ba/ yid du 'ong ba/ mthong na mi 'thun pa med pa/ gcig pu zhig bdog par gyur cing de yang de dang 'brel ba'i 'tsho bas 'tsho bar 
'gyur la/ de'i bu gcig pa de yang gdul dka' ba dang / bcos dka' ba dang / g.yo sgyu can zhig yin par gyur nas tshong dpon nam khyim bdag des bu gcig pa de 'di lta ste/ nyes pa de las bzlog par bya ba'i phyir/ lag pas kyang rdeg par byed/ dbyig pa dang / khu tshur dang / 
rdeg pa gang yang rung ba dag gis kyang rdeg par byed cing ngag rtsub po dag gis kyang sdigs par byed na sdig can 'di ji snyam du sems/ tshong dpon nam khyim bdag de bu gcig pa de la khro ba dang / 'khrug pa dang / sdang ba dang / rngam pa'i bsam pas rdeg par byed pa yin snyam 'am/ /
bdud kyis gsol pa/ bcom ldan 'das de lta ma lags so/ bde bar gshegs pa de lta ma lags te/ bcom ldan 'das de ni de la sman par bgyi ba'i slad du rdeg lags so/ /bcom ldan 'das kyis bka' stsal pa/ sdig can de bzhin du de bzhin gshegs pa sems can 
thams cad kyi bsam pa dang / bag la nyal mkhyen pa yang sems can ngag rtsub pos gdul ba rnams ni ngag rtsub pos 'dul bar mdzad do/ /sems can sma dbab pas 'dul ba rnams ni sma dbab pas 'dul bar mdzad do/ /sems can bsdu bas 'dul ba rnams ni bsdu bas 'dul 
</page>

 <page>
<ph>365</ph><p>040-183a</p>
bar mdzad do/ /sems can gzugs kyis 'dul ba rnams ni gzugs kyis 'dul bar mdzad do/ /sems can sgra dang / dri dang / ro dang / reg bya dang / chos kyis 'dul ba rnams ni sgra dang / dri dang / ro dang / reg bya dang / chos kyis 'dul bar mdzad do/ /de 
nas bdud sdig can dga' ba dang / mgu ba dang / yi rangs pa dang / mchog tu yi rangs pa dang / rab tu dga' ba dang / dga' ba dang / yid bde ba skyes nas yang bcom ldan 'das kyi zhabs la mgo bos gtugs nas bcom ldan 'das la 'di skad ces gsol to/ /bcom ldan 'das 
grong ngam/ grong khyer ram/ grong rdal lam/ ljongs sam/ ljongs kyi phyogs gang yang rung ba na chos kyi rnam grangs 'di klog gam/ 'chang ba der bdag kyang chos mnyan pa dang / chos kyi rnam grangs 'di bsrung zhing bskyab pa dang / sba ba dang / chos smra ba de la yang sman gdags 
pa'i slad du mchi bar bgyi lags so/ /de la snga ltas ni 'di dag lags par rig par bgyi ste/ de'i 'khor zhi ba dang / gnyid dang rmugs pa dang bral ba dang / de la chos nyan pa rgya chen po rgya chen po dag 'byung bar 'gyur ba dang / 'dzin pa dang / 'chang ba dang / klog pa dang / 'chad pa 
dag gis de'i lus dub par mi 'gyur ba dang / sems kyang dub par mi 'gyur ba dang / ji lta ji ltar chos kyi rnam grangs 'di klog pa dang / ston pa dang / gzhan dag la rgya cher yang dag par rab tu ston par bgyid pa de lta de ltar de'i sems dga' ba dang / mchog tu dga' ba dang / gzeng 
mtho ba nyid du yang 'gyur lags so/ /de nas gzhan mu stegs can spyod pa pa dang / kun tu rgyu gang dag 'khor der 'dus par gyur pa de dag gis bdud kyis bshad pa 'di thos nas de bzhin gshegs pa la dang ba dang / dga' ba dang / mchog tu dga' ba thob par gyur to/ /de nas bcom 
ldan 'das la tshe dang ldan pa kun dga' bos 'di skad ces gsol to/ /bcom ldan 'das rgyu gang dang / rkyen gang gis chos kyi rnam grangs 'di bshad pa la gzhan mu stegs can spyod pa pa dang / kun tu rgyu 'di dag gis dang ba dang dga' ba dang / mchog tu dga' ba thob par gyur lags/ bcom 
</page>

 <page>
<ph>366</ph><p>040-183b</p>
ldan 'das kyis bka' stsal pa/ kun dga' bo sngon byung ba 'das pa'i dus na rgyal po'i khab 'di nyid dang bya rgod kyi phung po'i ri 'di nyid du de bzhin gshegs pa dgra bcom pa yang dag par rdzogs pa'i sangs rgyas rab kyi rtsal gyis rnam par gnon pa zhes bya ba zhig byung bas chos kyi 
rnam grangs 'di nyid bshad do/ /des chos kyi rnam grangs 'di bshad pa na yang gzhan mu stegs can spyod pa pa dang / kun du rgyu tho btsam pa'i bsam pa can dag lhags te/ lhag pa de dag gis chos kyi rnam grangs 'di thos nas legs so legs par gsungs so zhes bya ba'i tshig 
ni brjod kyi/ de bzhin gshegs pa de la sems dang ba dang / dga' ba dang / mchog tu dga' ba ni ma thob bo/ /de dag rgyu de dang rkyen des bskal pa drug cu rtsa brgyad kyi bar du lha dang mi rnams su skyes pa/ ma gtogs par nam yang sems can dmyal ba rnams dang / dud 'gro rnams 
dang / yi dgas rnams su ma skyes so/ /de dag de bzhin gshegs pa la sems dang ba dang / dga' ba dang / mchog tu dga' ba ma thob pas ni tshe rabs gzhan de dang / de dag tu dge ba'i bshes gnyen dang bral bar gyur to/ /kun dga' bo de'i tshe de'i dus na gzhan mu stegs 
can spyod pa pa dang / kun tu rgyur gyur pa de dag gzhan dag cig yin snyam du khyod nem nur dang / yid gnyis dang / the tshom za bar gyur na kun dga' bo khyod kyis de ltar mi blta'o/ /de ci'i phyir zhe na/ rigs kyi bu 'di dag nyid de'i tshe de'i dus na gzhan mu stegs can spyod pa pa dang / 
kun tu rgyu de dag tu gyur pa'i phyir ro/ /kun dga' bo 'di dag ni de bzhin gshegs pa la sems dang ba skyes shing dga' ba yang skyes/ mchog tu dga' ba yang skyes pas de bzhin gshegs pas 'di dag bla na med pa yang dag par rdzogs pa'i byang chub tu lung bstan par yang mdzad do/ /
de nas gzhan mu stegs can spyod pa pa dang / kun tu rgyu de dag lung bstan pa'i mod la skyes pa'i dang ba dang / dga' ba dang / mchog tu dga' ba de nyid kyis mi skye ba'i chos la bzod pa thob par gyur to/ /chos kyi rnam grangs 'di bshad pa na srog chags khri nyis stong chos rnams la 
</page>

 <page>
<ph>367</ph><p>040-184a</p>
chos kyi mig rdul med cing dri ma dang bral ba rnam par dag go /sngon sems ma bskyed pa'i srog chags nyi khri ni bla na med pa yang dag par rdzogs pa'i byang chub tu sems bskyed do/ /de nas bcom ldan 'das la tshe dang ldan pa kun dga' bos 'di skad ces gsol to/ /
bcom ldan 'das rigs kyi bu'am/ rigs kyi bu mo gang chos kyi rnam grangs 'di 'dzin pa dang / 'chang ba dang / klog pa dang / gzhan dag la yang rgya cher yang dag par ston par bgyid pa de bsod nams ji tsam zhig skyed par 'gyur lags/ bcom ldan 'das kyis bka' stsal pa/ 
kun dga' bo rigs kyi bu 'am/ rigs kyi bu mo gang la la zhig gis sems can gyi khams ma lus pa thams cad bla na med pa yang dag par rdzogs pa'i byang chub la bkod pa de bas ni rigs kyi bu 'am rigs kyi bu mo gzhan gang zhig gis chos kyi rnam grangs 'di 'dzin pa dang / 'chang 
ba dang / klog pa dang / gzhan dag la rgya cher yang dag par ston par byed pa de bsod nams ches grangs med pa dang ches mang du skyed do/ /de ci'i phyir zhe na/ kun dga' bo 'di ltar chos kyi rnam grangs 'di ni thams cad mkhyen pa'i ye shes 'dren par byed pa yin pa'i phyir ro/ /
kun dga' bos gsol pa/ bcom ldan 'das rigs kyi bu 'am/ rigs kyi bu mo gang zhig chos kyi rnams grangs 'di dang / chos smra ba de la sdang ba'i sems skyed par bgyid na/ bcom ldan 'das rigs kyi bu 'am/ rigs kyi bu mo des bsod nams ma lags pa ji tsam zhig skyed 
par 'gyur lags/ bcom ldan 'das kyis bka' stsal pa/ kun dga' bo rigs kyi bu 'am/ rigs kyi bu mo gang la la zhig gis sems can thams cad kyi mig phyung bar gyur pa de bas ni rigs kyi bu 'am/ rigs kyi bu mo gang gis chos kyi rnam grangs 'di dang / chos smra ba de 
la sdang ba'i sems skyed par byed pa de bsod nams ma yin pa ches grangs med pa dang / ches mang du skyed par 'gyur ro/ /de ci'i phyir zhe na/ kun dga' bo 'di ltar chos kyi rnam grangs 'di ni sems can thams cad kyi snang bar gyur pa yin pa'i phyir ro/ /kun dga' bos gsol pa/ 
</page>

 <page>
<ph>368</ph><p>040-184b</p>
bcom ldan 'das chos kyi rnam grangs 'di ni ma dad pa rnams kyi mdun du brjod par mi bgyi lags so/ /de ci'i slad du zhe na/ bcom ldan 'das sems can thams cad kyi chos kyis phongs par 'gyur ba'i sug las bgyis nas lus zhig ste/ gum pa'i 'og tu sems can dmyal ba rnams 
su skye bar mi 'gyur bar rjes su bsrung bar bgyi 'tshal ba'i slad du'o/ /bcom ldan 'das kyis bka' stsal pa/ kun dga' bo chos kyi rnam grangs 'di ni de dag gi mdun du brjod par bya ba kho na yin no/ /de ci'i phyir zhe na/ kun dga' bo 'di ni skyes bu dam pa ma yin pa de dag gi bla na med pa 
yang dag par rdzogs pa'i byang chub kyi rgyur 'gyur ba yin pa'i phyir ro/ /kun dga' bos gsol pa/ /bcom ldan 'das chos kyi rnam grangs 'di'i ming ci lags/ 'di ji ltar gzung bar bgyi/ bcom ldan 'das kyis bka' stsal pa/ kun dga' bo de'i phyir khyod kyis chos kyi rnam grangs 'di chos bcu pa 
zhes bya bar zung shig /byang chub sems dpa'i dge ba dri med rnam dag rin chen zla 'od rgyal pos zhus pa zhes bya bar yang zung shig /bcom ldan 'das kyis de skad ces bka' stsal nas tshe dang ldan pa kun dga' bo dang / byang chub sems dpa' sems dpa' chen po dge ba dri med rnam dag rin chen zla 'od rgyal po 
dang / dge slong de dag dang / byang chub sems dpa' de dag dang / thams cad dang ldan pa'i 'khor de dang / lha dang / mi dang / lha ma yin dang / dri zar bcas pa'i 'jig rten yi rangs te/ bcom ldan 'das kyis gsungs pa la mngon par bstod do// //'phags pa dkon mchog brtsegs pa chen po'i chos 
kyi rnam grangs le'u stong phrag brgya pa las/ chos bcu pa'i le'u ste dgu pa rdzogs so// //rgya gar gyi mkhan po dzi na mi tra dang su ren dra bo d+hi dang zhu chen gyi lo ts+tsha ba ban de ye shes sde la sogs pas bsgyur cing zhus te gtan la phab pa// // 
</page>


</text>