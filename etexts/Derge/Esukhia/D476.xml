
<text>


 <page>
<ph>489</ph><p>083-245a</p>
@##/ /rgya gar skad du/ shrI b+ha ga bA na e ka dza Ta ma hA kalpa tan+t+ra rA dza nA ma/ bod skad du/ dpal bcom ldan 'das ral pa gcig pa'i brtag pa'i rgyud kyi rgyal po chen po zhes bya ba/ bcom ldan 'das ral pa gcig pa la phyag 'tshal lo/ /'di skad bdag 
gis thos pa dus gcig na/ bcom ldan 'das lcang lo can gyi gnas rdo rje'i ri bo'i zom na bzhugs te/ byang chub sems dpa' phyag na rdo rje dang / 'jigs byed rgyal po dang / klu'i dbang po dang / nyi ma dang zla ba'i gdong can dang / ye shes bkod pa'i phyag rgya la sogs 
pa byang chub sems dpa' sems dpa' chen po gsang ba'i de kho na nyid shin tu sbas pa'i mdzod la mnga' brnyes pa/ de bzhin gshegs pa thams cad kyi dkyil 'khor du yang dag par nges pa/ rigs dang tshogs dang dam tshig dang brtul zhugs chen po phyag rgya rgya mtsho lta bu'i tshul 
la gnas pa/ gsang ba bas kyang ches gsang ba'i bde ba chen po la rnam par rol pa/ thabs dang shes rab bla na med pa'i kha sbyor las nges par 'byung ba'i ye shes can/ 'gro ba thams cad kyi kun nas ldang ba dang bag la nyal 'joms pa la mkhas pa dpag tu med pa dang thabs 
cig tu bzhugs so/ /de nas byang chub sems dpa' phyag na rdo rje stan las langs te pus mo g.yas pa'i lha nga sa la btsugs nas thal mo sbyar te/ bcom ldan 'das la 'di skad ces gsol to/ /rdo rje dbang phyug rdo rje che/ /rdo rje'i rgyal po kun bdag po/ /sangs rgyas 
thams cad bskyed mdzad yab/ /bde chen 'khor lo bdag la gsungs/ /srid gsum thibs po sel mdzad cing / /mya ngan 'das la mi gnas pa/ /lus can kun skyob brtse chen po/ /'dren pa khyod lam bstan du gsol/ /blo gros snying rje brtan ldan pas/ /thabs ni gang 
zhig mngon bsgoms na/ /sku lnga phyag rgya 'grub 'gyur ba/ /gtso bo de ni 'dir bshad gsol/ /rdo rje dkyil 'khor cher 'byung ba/ /'bum phrag rgyud chen las gsungs pa/ /ral pa gcig phreng dkyil 'khor gtso/ /sbas pa gang lags brtse bas gsungs/ /zhes 
</page>

 <page>
<ph>490</ph><p>083-245b</p>
gsol pa dang / bcom ldan 'das rdo rje dkyil 'khor ma lus pa'i bdag po rab tu dgyes pas 'dzum pa mdzad de/ zhal gyi sgo nas 'od zer kha dog lnga phyung ste/ 'jig rten gyi khams thams cad snang bar byas te slar 'dus pas 'khor gyi dkyil 'khor yongs su sbyangs te/ 
bcom ldan 'das nyid la bskor ba lan gsum byas nas spyi gtsug tu nub par gyur to/ /de nas yang dbu'i gtsug tor gyi nor bu las zla ba dang / kun+da lta bu'i 'od zer dkar po byung ste/ dbu'i steng du dkyil 'khor chen po mngon par 'byung ba'i rnam par bkod pa mngon sum du 
gsal bar mdzad do/ /de nas bcom ldan 'das kyis byang chub sems dpa' sems dpa' chen po phyag na rdo rje la 'di skad ces bka' stsal to/ /snying rje chen po khyod sems can thams cad la sman pa dang bde ba'i phyir de bzhin gshegs pa thams cad kyi dkyil 'khor mngon 
par 'byung ba'i mdzod rdo rje sgeg pa chen po ral pa gcig pa'i gsang ba mchog zhus pa legs so legs so/ /rdo rje 'chang 'di ni khyod kyi dus yin zhing 'di ni khyod kyi snang bar byed pa yin no/ /nga yang sngon rdo rje ri bo'i zom 'di nyid du byang chub sems dpa' skar ma la dga' ba zhes bya bar 
gyur pa na/ de bzhin gshegs pa thams cad dang / ye shes ral pa gcig pa'i gsang ba lhan cig tu rnam par rol pas sems can dpag tu med pa smin par byas pa rjes su dran no/ /de bas na khyod kyis snying rje chen po dang thabs la mkhas pas gsang sngags kyi nges par 
'byung ba'i rtog pa 'di legs par nyon la yid la zung shig dang ngas khyod la bshad do/ /byang chub sems dpa' phyag na rdo rjes bcom ldan 'das kyi ltar mnyan pa dang / bcom ldan 'das kyis 'di skad ces bka' stsal to/ /o~M AHoM oM AHhrIM trIM hU~M/ o~M AHsarba ta 
thA ga to gar+b+be badzra ta twa sar+b+ba ny+dzA na dz+wA la hU~M phaT swA hA/ o~M AHsarba ta thA ga to m-I tr-i badzra ta two pA ya sa ra beM hU~M phaT swA hA/ o~M AHbadzra dz+nyA na hU~M phaT/ o~M AHbadzra tsakra a hU~M phaT swA hA/ o~M AHbadzra rat+na i hU~M phaT swA hA/ o~M AHbadzra pad+ma u hU~M phaT swA hA/ o~M 
</page>

 <page>
<ph>491</ph><p>083-246a</p>
AHbadzra bi shwa e hU~M phaT swA hA/ o~M AHbadzra mo hA a~M hU~M phaT swA hA/ o~M AHbadzra war+N+Na I hU~M phaT swA hA/ o~M AHbadzra rA ga U hU~M phaT swA hA/ o~M AHbadzra dwe Sha ai hU~M phaT swA hA/ o~M AHbadzra s+thI ra au hU~M phaT swA hA/ o~M AHbadzra yo ga a~M hU~M phaT swA hA/ o~M AHbadzra dz+wA la 
AHhU~M phaT swA hA/ o~M AHbadzra ba la AHhU~M phaT swA hA/ o~M AHbadzra rU pa Ni ka hU~M phaT swA hA/ o~M AHbadzra shap+da tsa hU~M phaT swA hA/ o~M AHbadzra gan+d+ha Ta hU~M phaT swA hA/ o~M AHra sa ta badzra hU~M phaT swA hA/ o~M AHbadzra s+phar+Sha pa hU~M phaT swA hA/ o~M AHbadzra d+harma ya hU~M phaT swA hA/ o~M AHbadzra k+Shi tra sha hU~M 
phaT swA hA/ o~M AHbadzra A lo kAk+ShaHhU~M phaT swA hA/ o~M AHbadzra oM ku sha r-i hU~M phaT swA hA/ o~M AHbadzra pA sha r-I hU~M phaT swA hA/ o~M AHbadzra ban+d+ha l-i hU~M phaT swA hA/ o~M AHbadzra g+haN+Da l-I hU~M phaT swA hA/ o~M swa b+hA ba shud+d+hAHsarbA d+harmAHswab+hA ba shud+d+ho\u0f85ha~M/ o~M badzra shud+d+hAHsar+b+ba d+harmAHbadzra shud+d+ho\u0f85ha~M/ o~M yog 
shud+d+hAHsar+b+ba d+harmAHyo ga shud+d+ho\u0f85ha~M/ rdo rje mi bskyod ral pa gcig /mi bskyod pa ni byang sems bcas/ /rdo rje sgron ma rdo rje dang / /rdo rje zhags pa rnam par bsgom/ /gti mug bag chags 'dod chags dang / /zhe sdang rdo rje 'khor lor gnas/ /ri rab nyi zla ba dan las/ /
'byung bzhi'i rdo rje de bzhin no/ /khyams bzhir me long pi wa~M dang / /dri mchog zhal zas las byung ba/ /gzugs sgra dri ro rdo rje ma/ /mkhas pas rtag tu mnyam par gzhag /phyogs bral na bza' chos 'byung dang / /maN+Dal mar me las skyes pa/ /reg chos zhing 
dang snang ba yis/ /rdo rje lha mo rnam par blta/ /sgo bzhir lcags kyu zhags pa dang / /lcags sgrog dril bu yongs gyur pas/ /rdo rje lcags kyu la sogs bsgom/ /rang mtshan ka pA las rab mdzes/ /gtum drag tshang tshing 'khrigs pa dang / /'ur 'ur 'bar bas 
khyab pa dang / /keng rus 'jigs rung shar sogs kyis/ /phyogs su g.yon bskor gyis legs gnas/ /ha har dgod pa dbang ldan du/ /byin zar dpal gyi nags tshal lo/ /mun pa mi bzad bden bral du/ /rlung du ki li ki lir sgrogs/ /mi mnyam med pa zur bzhi 
</page>

 <page>
<ph>492</ph><p>083-246b</p>
yin/ /dran dang dbang po sgo bzhi ste/ /bsam gtan bzhi ni rta babs bzhi/ /rnam thar brgyad phyir ka ba brgyad/ /byang chub yan lag bdun dag phyir/ /dra ba dang ni dra ba phyed/ /phyogs bzhir tshad med bzhi yin te/ /pad+ma 'khor lo shes rab thabs/ /rnam par 
shes brgyad yongs dag pa/ /de ni dur khrod chen po brgyad/ /zla ba me long nyi mnyam nyid/ /sa bon mtshan ma kun tu rtog /yongs gyur bya ba grub pa ste/ /nyer rdzogs chos dbyings ye shes yin/ /lnga phung dang ni dri ma bzhin/ /chen po bzhi dang spyod yul brgyad/ /
rnam bzhi tshor ba rnam dag lha/ /ye shes bdag nyid 'khor lo'o/ /dgod dang phrad 'khyud 'khrig pa dag /pU dzA o a go ra de ma/ /ka o tri ko ka la kA hi/ /pre gr-i sau su na si ma ku/ /ha hi hu he ho ha~M/ /a i u e o a~M/ /rnam pa sna tshogs rnam par smin/ /
rnam par 'joms dang rnam mtshan bral/ /dga' dang mchog dga' dga' bral dang / /lhan cig skyes dga'i mtshan nyid do/ /dgod dang phrad 'khyud 'khrig pa dag /bde chen dag phyir bum pa dang / /gsang ba shes rab bde ba che/ /dbang bzhi rgyal po thob par 
'gyur/ /dzaHhU~M ba~M hoH/ dmigs pas dub dang gzhan goms 'dod/ /rnam par mi rtog de nyid bsgom/ /rmi lam nam mkha'i sbyor ba ni/ /nyin mtshan rtag tu rnam par gzhag /spyi bo snying ga lte bar ni/ /zla ba pad+ma nyi steng du/ /ha~M dang hU~M dang a zhes pa/ /yi ge bde 
gsal mi rtog rgyud/ /snying po 'pho dang thim dang gnas/ /'gyur dang 'gul dang 'phar ba dang / /mda' bsnun bsdu dang 'gro 'ong sbyar/ /lus med sems ni ci bder 'gro/ /bstims nas 'phro zhing 'bar bar byed/ /dbang du byed dang kha sbyar bsgom/ /'dun pas 
bsgrub dang sa bon bsgyur/ /'phen dran bar dor don sgrub 'gyur/ /tshe 'di yi ni de bzhin du/ /nying mtshams sbyor dang srid mtshams yang / /rnal 'byor rgyal po thabs ldan pas/ /bde chen sa gsum bde blag 'gro/ /srid zhi dag dang nges pa dang / /rten 'brel 
</page>

 <page>
<ph>493</ph><p>083-247a</p>
'byung dang zlog dang gsad/ /zhi rgyas dbang dang zhi la sogs/ /'di la the tshom mi bya'o/ /gnyis sbyor rgyun mi 'chad ba de dang / /kun nas 'od gsal lhan cig skyes/ /bung bas me tog rtsi ltar ni/ /rnam pa kun tu don bsgrub pa'o/ /oM a kA ro mu kha~M 
sar+b+ba d+har+m+ma nA~M Ad+ya nut+pan+ta twA ta sarba ni swa b+hA ba hU~M/ bcom ldan 'das kyis de skad ces bka' stsal pa dang / byang chub sems dpa' chen po phyag na rdo rje la sogs pa 'khor de dag thams cad rab tu yi rangs te/ tshigs su bcad pa 'di dag gis mngon par bstod cing mchod pa bsam gyis 
mi khyab pa thams cad kyis mchod pa la brtson par gyur te/ 'jig rten mgon po bcom ldan legs/ /'gro ba nyon mongs bskyab slad du/ /stong pa'i ting 'dzin spangs nas ni/ /khyod kyis byams chen skur bstan mdzad/ /thugs rje chen po bcom ldan legs/ /sems can 
sdug bsngal bsgral slad du/ /zhi ba'i mtha' la mi gnas par/ /brtse chen rnam par 'phrul par mdzad/ /bde chen rgyal po bcom ldan legs/ /lus can bde don bsgrub slad du/ /zag med dbyings thugs ma gzhol bar/ /dgyes chen kun du snang mdzad legs/ /gtso 
bo rdo rje rgyal po legs/ /skye bo dub ba ngal bso'i phyir/ /mtha' gcig rgyun chad mi bzhugs par/ /ma lus 'tshal ba sgrub pa rmad/ /de nas 'khor gyi tshogs phal mo che de dag dang / rdo rje'i rigs kyi byang chub sems dpa' chen po de dag thams cad kyang bcom ldan 'das 
kyis 'di skad ces bka' stsal pa'i nges par gyur pa thabs dang shes rab bsam gyis mi khyab cing gzhal du med pa'i ting nge 'dzin la gnas bzhin du thams cad kyi byin gyi brlabs kyis sems can thams cad la phan gdags pa'i don du/ cho 'phrul chen po du ma bstan to/ /bcom ldan 
'das kyis yang bka' stsal pa/ gang la la zhig bcom ldan 'das rdo rje mi bskyod pa'i gsang ba chen po rgyud kyi rgyal po 'di nyan pa dang / 'dzin pa dang / 'chang ba la sogs pa de dag ni nga dang rgyal ba thams cad kyis dgongs par 'gyur ro/ /rdo rje 'bar ba khrag 'thung gi rgyal 
</page>

 <page>
<ph>494</ph><p>083-247b</p>
po'i dkyil 'khor gyi lha bye ba khrag khrig mang po yang de yi phyi bzhin du 'brang bar 'gyur ro/ /dran pa tsam gyis tshe rabs thams cad du yi dam byed par 'gyur ro/ /mi'am mi ma yin pa la sogs pa'i gnod pa thams cad dang / 'tshe ba dang / ya nga ba dang / bkra mi shis pa thams 
cad 'byung bar mi 'gyur ro/ /gang gi khyim na gnas pa de yang mchod rten du bya bar 'gyur ro/ /rig pa dang dngos grub thams cad kyi gter tshad med par 'gyur ro/ /bcom ldan 'das kyis de skad ces bka' stsal pa dang / byang chub sems dpa' de dag dang / lha dang / mi 
dang / lha ma yin dang / dri zar bcas pa'i 'jig rten yi rangs te/ bcom ldan 'das kyis gsungs pa la mngon par bstod do/ /bcom ldan 'das ral pa gcig pa brtag pa rdo rje'i rgyud chen po bla na med pa rdzogs so// //rnal 'byor gyi dbang phyug chen po shrI dza ga ta mi tra 
A nan+da'i bka' drin la brten nas/ rgya gar gyi paN+Di ta chen po badzra shr-i kha la ru dra dang / bod kyi lots+tsha ba dge slong byams pa'i dpal gyis bsgyur ba'o// </page>


</text>