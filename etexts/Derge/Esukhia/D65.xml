
<text>


 <page>
<ph>34</ph><p>043-17b</p>
'phags pa dkon mchog brtsegs pa chen po'i chos kyi rnam grangs le'u stong phrag brgya pa las le'u nyi shu rtsa gcig pa ste sgyu ma mkhan bzang 
po lung bstan pa/ bam po gcig pa/ rgya gar skad du/ Ar+ya b+ha dra mA yA ka ra byA ka ra Na nA ma ma hA yA na sU tra/ bod skad du/ 'phags pa sgyu ma mkhan bzang po lung bstan pa zhes bya ba theg pa chen po'i mdo/ /sangs rgyas dang byang chub sems dpa' thams cad la phyag 'tshal 
lo/ /'di skad bdag gis thos pa dus gcig na/ bcom ldan 'das rgyal po'i khab na bya rgod kyi phung po'i ri la/ dge slong stong nyis brgya lnga bcu'i dge slong gi dge 'dun chen po dang / byang chub sems dpa' sems dpa' chen po mngon par grags pa/ mngon par grags pa 
mngon par shes pa thob pa/ gzungs thob pa/ rdzu 'phrul gyi cho 'phrul thob pa/ mi skye ba'i chos la bzod pa thob pa lnga stong la 'di lta ste/ byang chub sems dpa' sems dpa' chen po seng ge dang / byang chub sems dpa' sems dpa' chen po seng ge blo gros dang / byang chub 
</page>

 <page>
<ph>35</ph><p>043-18a</p>
sems dpa' sems dpa' chen po tsan dan bzang po dang / byang chub sems dpa' sems dpa' chen po kha lo sgyur ba dang / byang chub sems dpa' sems dpa' chen po kha lo sgyur ba chen po dang / byang chub sems dpa' sems dpa' chen po 'od dpal dang / 
byang chub sems dpa' sems dpa' chen po 'od byed dang / byang chub sems dpa' sems dpa' chen po 'od gzi brjid dang ldan zhing nga ro snyan pa dang / byang chub sems dpa' sems dpa' chen po 'od bkod pa dang / byang chub sems dpa' sems dpa' chen po blo gsal dang /
byang chub sems dpa' sems dpa' chen po sems can gyi snying po dang / byang chub sems dpa' sems dpa' chen po sems can kha lo sgyur ba dul ba dang ldan pa dang / byams pa la sogs pa bskal pa bzang po'i byang chub sems dpa' sems dpa' chen po thams cad dang / 'jam dpal 
gzhon nur gyur pa dang / de dag la sogs pa byang chub sems dpa' sems dpa' chen po lnga stong dang thabs cig tu bzhugs te/ lha rnams kyi dbang po brgya byin dang yang thabs cig go /mi mjed kyi bdag po tshangs pa dang yang thabs cig go /rgyal po chen po bzhi dang yang thabs 
cig go /lha dang / klu dang / gnod sbyin dang / lha ma yin dang / nam mkha' lding dang / dri za dang / mi'am ci dang / lto 'phye chen po du mas kyang yongs su bskor to/ /de nas bcom ldan 'das ni rgyal po'i khab kyi grong khyer chen po la rten cing bzhugs te/ rgyal po dang / blon po 
chen po rnams dang / bram ze dang / khyim bdag dang / grong rdal dang / ljongs kyi mi rnams kyis ni gus par byas/ bla mar byas/ bsnyen bkur byas/ mchod pa byas so/ /bcom ldan 'das kyis chos gos dang / zhal zas dang / gzims cha dang / gdan dang / snyun gsos dang / 
sman zong ni brnyes/ bcom ldan 'das kyi grags pa dang / snyan pa dang / tshigs su bcad pa rgya chen po ni mngon par 'phags te/ 'di ltar de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa/ bde bar gshegs pa/ 'jig 
</page>

 <page>
<ph>36</ph><p>043-18b</p>
rten mkhyen pa/ skyes bu 'dul ba'i kha lo sgyur ba bla na med pa/ lha dang mi rnams kyi ston pa/ sangs rgyas bcom ldan 'das de ni thams cad mkhyen pa/ thams cad gzigs pa dang ldan pa ste/ thams cad ni mkhyen/ thams cad ni gzigs/ de bzhin gshegs pa'i stobs bcu dang 
ni ldan/ de bzhin gshegs pa'i mi 'jigs pa bzhi dang ni ldan/ so so yang dag par rig pa bzhi dang ni ldan/ sangs rgyas kyi chos ma 'dres pa bcwa brgyad dang ni ldan/ byams pa chen po dang / snying rje chen po dang ni ldan/ sangs rgyas kyi spyan nyams pa mi mnga' ba dang ni ldan/ spyan 
lnga dang ni ldan/ cho 'phrul yang brnyes te/ kun rjod pa'i cho 'phrul ni brnyes/ rjes su bstan pa'i cho 'phrul ni brnyes/ rdzu 'phrul gyi cho 'phrul ni brnyes so/ /bzhed na stong gsum gyi stong chen po'i 'jig rten gyi khams grong khyer dang bcas pa/ grong rdal dang bcas pa/ sa dang bcas 
pa/ 'gro ba dang bcas pa/ ri rab dang bcas pa/ rgya mtsho'i mthas gtugs pa/ lha'i gnas dang bcas pa/ khor yug dang 'obs su bcas pa/ rtswa dang / shing dang rir bcas pa 'di nam mkha' la bskal pa 'am/ bskal pa bas kyang lhag par skra'i rtse mo'i cha shas kyis 'dzin 
par mdzad do/ /yang de'i tshe rgyal po'i khab kyi grong khyer chen po na sgyu ma mkhan bzang po zhes bya ba bstan bcos la shin tu mkhas pa/ gsang sngags la shin tu mkhas pa/ bzo dang rig pa la 'byam pa/ las kyi mtha' byas zin pa/ rab tu byed pa byas pa/ sgra grags pa/ yul 
ma ga d+ha na sgyu ma mkhan nam/ sgyu ma mkhan gyi slob ma ji snyed pa de dag gi mchog tu grags pa/ phul du grags pa zhig gnas te/ des yul ma ga d+ha ril gyi skye bo'i tshogs thams cad 'dun par byas/ rmongs par byas/ mgo 'khor bar byas nas ya mtshan gyi chos la bkod de/ 
bden pa mthong ba rnams dang / dad pa dang / chos kyi rjes su 'brang ba rnams dang / dge bsnyen dang / dge bsnyen ma rnams ni ma gtogs so/ /des sgyu mas rmongs par byed pa'i rig pa'i stobs bskyed pas rnyed pa dang / bkur sti dang / tshigs su bcad pa yang lhag 
</page>

 <page>
<ph>37</ph><p>043-19a</p>
par rnyed do/ /sgyu ma mkhan bzang pos bcom ldan 'das kyi grags pa dang / snyan pa dang / tshigs su bcad pa lhag par mngon par 'phags te/ 'di ltar de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa/ bde 
bar gshegs pa/ 'jig rten mkhyen pa/ skyes bu 'dul ba'i kha lo sgyur ba bla na med pa/ lha dang mi rnams kyi ston pa/ sangs rgyas bcom ldan 'das de ni thams cad mkhyen pa/ thams cad gzigs pa ste/ thams cad ni mkhyen/ thams cad ni gzigs/ de bzhin gshegs pa'i stobs 
bcu dang ni ldan/ de bzhin gshegs pa'i mi 'jigs pa bzhi dang ni ldan/ so so yang dag par rig pa bzhi dang ni ldan/ sangs rgyas kyi chos ma 'dres pa bcwa brgyad dang ni ldan/ byams pa chen po dang / snying rje chen po dang ni ldan/ sangs rgyas kyi spyan nyams pa mi mnga' ba dang ni ldan/ 
spyan lnga dang ni ldan/ cho 'phrul yang brnyes te/ kun rjod pa'i cho 'phrul ni brnyes/ rjes su bstan pa'i cho 'phrul ni brnyes/ rdzu 'phrul gyi cho 'phrul ni brnyes so/ /bzhed na stong gsum gyi stong chen po'i 'jig rten gyi khams grong khyer dang bcas pa/ grong rdal dang bcas pa/ sa dang 
bcas pa/ 'gro ba dang bcas pa/ ri rab dang bcas pa/ rgya mtsho'i mthas gtugs pa/ lha'i gnas dang bcas pa/ khor yug dang 'obs su bcas pa/ rtswa dang shing dang rir bcas pa 'di nam mkha' la bskal pa'am/ bskal pa bas lhag par skra'i rtse mo'i cha shas tsam la 'dzin par 
mdzad do zhes thos so/ /thos nas kyang yang de 'di snyam du sems te/ yul ma ga d+ha ril gyi skye bo thams cad bdag gis 'dun par byas/ rmongs par byas/ mgo 'khor bar byas nas ya mtshan gyi chos la bkod de/ bram ze dang / khyim bdag chen po gang dag yin pa de dag kyang bdag gi 
ming gis rab tu mgu bar gyur na/ de bzhin gshegs pa dgra bcom pa yang dag par rdzogs pa'i sangs rgyas de gcig pu da dung ma bgams/ rmongs par ma byas/ mgo 'khor bar ma byas kyis ma la bdag de bzhin gshegs pa dgra bcom pa yang dag par rdzogs pa'i sangs rgyas ga la ba 
</page>

 <page>
<ph>38</ph><p>043-19b</p>
der 'gro bar bya'o/ /song nas kyang bgam par bya ste/ gal te rmongs pa'am/ mgo 'khor ba bya nus pa lta na/ de lta na yul ma ga d+ha thams cad bdag la gcig tu 'du la/ bdag gi rnyed pa dang / bkur sti yang ches stobs dang ldan par 'gyur ro snyam mo/ /de nas yang sgyu ma 
mkhan bzang po sngon gyi dge ba'i rtsa bas bskul ba dang / sangs rgyas kyi mthus rgyal po'i khab kyi grong khyer chen po nas byung ste/ bya rgod kyi phung po'i ri ga la ba dang / bcom ldan 'das ga la ba der song ngo / /song nas kyang sgyu ma mkhan bzang pos de bzhin gshegs pa nyi ma bye ba phrag 'bum pas 
lhag pa'i 'od zer 'bar ba/ zhal zla ba bye ba phrag 'bum pas lhag par dri ma med pa/ sku shing n+ya gro d+ha'i rgyal po ltar chu zheng gab pa/ mdzod spu nor bu dri ma med pa'i 'od dag pa ltar gsal ba/ spyan pad ma dang / ud pa la sngon po kha phye ba lta bu'i bkrag yod pa/ spyi gtsug tshangs pas kyang 
bltar mi mthong ba/ 'khor gyi nang na gsung dbyangs yan lag drug cu dang ldan pas chos ston pa mthong ngo / /mthong nas kyang de'i sku de lta bu mthong / gsung gi phrin las de lta bu thos nas sems dang bar gyur cing de 'di snyam du sems te/ ma la bdag gis 'di ci thams cad mkhyen 
la thams cad gzigs pa dang ldan pa zhig yin nam/ 'on te ma yin pa bgam par bya gor ma chag snyam mo/ /de nas yang sgyu ma mkhan bzang pos bcom ldan 'das kyi zhabs la mgo bos phyag 'tshal nas bgam pa'i bsam pas sang gi gdugs tshod la spyan 'dren to zhes gsol to/ /
'di snyam du yang sems te/ ci 'dis bdag gi sems shes sam 'on te mi shes zhig gu/ gal te shes na ni der 'ong bar mi 'gyur ro/ /ci ste mi shes na ni des na 'ong bar 'gyur ro snyam mo/ /de nas bcom ldan 'das kyis sgyu ma mkhan bzang po gdul ba'i dbang du yang mdzad/ rgyal 
po'i khab kyi grong khyer chen po'i skye bo phal po che gdul ba'i dbang du yang mdzad nas mkhyen bzhin du sgyu ma mkhan bzang po la dge slong gi dge 'dun dang bcas te cang mi gsung bas gnang bar mdzad do/ /de nas yang sgyu ma mkhan bzang po 'di snyam du sems te/ 'di bdag rnam par mtho 'tsham pa'i 
</page>

 <page>
<ph>39</ph><p>043-20a</p>
bsam pa dang ldan pa la 'dir khas len pa dang sbyar na 'di ni thams cad mkhyen pa yang ma yin la thams cad gzigs pa dang ldan pa yang ma yin no snyam nas de nas sgyu ma mkhan bzang po bcom ldan 'das kyi zhabs la mgo bos phyag 'tshal nas bcom ldan 'das kyi thad 
nas song ngo / /de nas bcom ldan 'das la tshe dang ldan pa maud gal gyi bu chen pos 'di skad ces gsol to/ /sgyu ma mkhan bzang pos ni sgyu ma'i za ma tog gis dge slong gi dge 'dun 'di la mtho 'tsham par 'gyur lags so/ /bcom ldan 'das kyis bka' stsal pa/ maud gal gyi 
bu khyod snying las chung bar gyis shig dang / ngas yun ring po nas spyad pa bsgrubs pas na de bzhin gshegs pa ni 'dir dus mkhyen pa yin te/ de bzhin gshegs pa la ni lta dang bcas pa'i 'jig rten gyis kyang tho btsam par mi nus so/ /maud gal gyi bu gzhan yang 'dod chags ni mtho 
'tsham par byed pa yin/ zhe sdang ni mtho 'tsham par byed pa yin/ gti mug ni mtho 'tsham par byed pa yin na/ de dag ni de bzhin gshegs pa la bag la nyal dang bcas te zad bral yongs su gyur/ gzod ma nas ma skyes pa'i chos can yin te/ des na de bzhin gshegs pa la lha dang 
bcas pa'i 'jig rten gyis kyang tho btsam par mi nus so/ /maud gal gyi bu gzhan yang sgyu ma mkhan bzang po'i sgyu ma ni phyogs gcig pa yin pas sgyu ma yang dag pa ma yin gyi/ de bzhin gshegs pa'i sgyu ma ni yang dag pa yin te/ des na chos thams cad sgyu ma lta bur mngon par rdzogs par 
sangs rgyas so/ /maud gal gyi bu sems can gyi khams su gdags par 'dogs pa ji snyed pa de dag thams cad 'di lta ste/ sgyu ma mkhan bzang po'i sgyu ma 'di lta bu dang ldan par gyur kyang de dag thams cad kyis de bzhin gshegs pa'i sgyu ma la brgya'i char yang nye bar mi 'gro/ 
stong gi char yang nye bar mi 'gro/ bye ba 'bum gyi char yang / grangs su yang / char yang / bgrang bar yang / dper yang nye bar mi 'gro'o/ /maud gal gyi bu 'di ji snyam du sems/ sgyu ma mkhan bzang pos stong gsum gyi stong chen po'i 'jig rten gyi khams 'di rgyan thams cad kyis 
</page>

 <page>
<ph>40</ph><p>043-20b</p>
brgyan par kun tu ston nus sam/ gsol pa/ ma lags so/ /bcom ldan 'das kyis bka' stsal pa/ de bzhin gshegs pa ni bzhed na 'jig rten gyi khams gang gA'i klung gi bye ma snyed brgyan cing de thams cad kyang skra'i rtse mo'i cha shas tsam la kun tu ston par mdzad kyang / 
de bzhin gshegs pa'i sgyu ma ril gyis bstan par ni mi 'gyur ro/ /maud gal gyi bu phyogs bcu na rlung gi dkyil 'khor gang dag yod pa 'di lta ste/ rlung gi dkyil 'khor rnam par 'thor byed ces bya ba dang / rlung gi dkyil 'khor yongs su gcod byed ces bya ba gang dag gis stong 
gsum gyi stong chen po'i 'jig rten gyi khams 'di yongs su gcod par byed cing yongs su bcad nas kyang 'jig par byed pa dang / rlung gi dkyil 'khor kun tu 'thor byed dang / rnam par 'thor byed ces bya ba 'jig rten gyi bar na rgyu ba gang dag yin pa dang / rlung gi dkyil 'khor kun 
nas yongs su 'jog pa zhes bya ba srid pa'i rtse mo na rgyu ba gang dag yin pa dang / rlung gi dkyil 'khor rnam par 'jig pa zhes bya ba ri'i rgyal po ri rab kyang rnam par 'jig par byed na/ ri phal pa lta smos kyang ci dgos pa gang dag yin pa dang / rlung gi dkyil 'khor 'bar byed ces 
bya ba sreg pa'i bskal pa'i tshe ldang zhing gang gis na me lce de dag tshangs pa'i 'jig rten gyi bar du 'phen par byed pa dang / rlung gi dkyil 'khor rnam par sgrub byed ces bya ba gang gis sreg pa'i bskal pa'i me de zhi bar byed pa dang / rlung gi dkyil 'khor rab tu tshim byed ces bya ba gang gis 
stong gsum gyi stong chen po'i 'jig rten gyi khams 'di sprin gyi dra ba gcig gis kun tu khebs par byed pa dang / rlung gi dkyil 'khor chus 'debs zhes bya ba gang gis na sreg pa'i bskal pa'i tshe char 'bebs par byed pa dang / rlung gi dkyil 'khor lhag par skems zhes bya ba gang gis 
na chus 'jig pa de lhag par skems par byed pa yod do/ /maud gal gyi bu ngas rlung gi dkyil 'khor las brtsams te bskal pa 'am/ bskal pa las lhag par chos bstan kyang de bzhin gshegs pas rlung gi dkyil 'khor las brtsams te chos bstan pa la mtha' thug pa med do/ /maud 
</page>

 <page>
<ph>41</ph><p>043-21a</p>
gal gyi bu 'di ji snyam du sems/ sgyu ma mkhan bzang pos rlung gi dkyil 'khor de dag gi nang du 'dug par nus sam/ gsol pa/ ma lags so/ /bcom ldan 'das kyis bka' stsal pa/ maud gal gyi bu nga ni rlung gi dkyil 'khor de dag thams cad 
kyi nang du spyod lam bzhis gnas par byed do/ /de bzhin gshegs pa ni bzhed na rlung gi dkyil 'khor thams cad yungs 'bru gcig gi nang du 'jog par mdzad/ 'jug par mdzad la/ yungs 'bru de yang rnam par 'jig par mi 'gyur zhing / yungs 'bru de'i nang du rlung gi dkyil 'khor 
de dag thams cad kyi bya ba thams cad kyang nye bar ston par mdzad la/ rlung de dag phan tshun thug par yang mi 'gyur/ ltung bar yang mi 'gyur ro/ /maud gal gyi bu nga ni sgyu ma'i chos nyid de lta bu dang de ma yin pa gzhan yang tshad med pa dang ldan no/ /de nas tshe dang ldan pa maud gal gyi bu 
chen po dang / thams cad dang ldan pa'i 'khor de ngo mtshar du gyur nas bcom ldan 'das kyi zhabs la mgo bos phyag 'tshal te ngag 'thun par tshig tu smras pa/ bcom ldan 'das bdag cag gis rnyed pa legs par rnyed de/ ston pa 'di ltar rdzu 'phrul che ba/ 'di ltar dbang che bar 
grags pa/ 'di ltar mthu che ba ni bdag cag gis rnyed pa legs par rnyed lags so/ /bcom ldan 'das gang dag de bzhin gshegs pa'i cho 'phrul 'di thos nas mos par bgyid cing mos par bgyis nas kyang bla na med pa yang dag par rdzogs pa'i byang chub tu sems bskyed par bgyid pa 
de dag kyang rnyed pa legs par rnyed pa lags so/ /de nas sgyu ma mkhan bzang po rgyal po'i khab kyi grong khyer chen po ga la ba der song ste/ de nyid kyi nub mo rgyal po'i khab kyi grong khyer chen po'i phyogs gang na grong khyer thams cad kyi btsog dgu dang / mi 'thun pa thams cad 'bab pa dang / 
'byung ba'i sa phyogs der 'khor gyi khyams chen po dar gyi lda ldi dang / gdugs dang / rgyal mtshan dang / ba dan bsgreng bas brgyan pa/ gzhi lag mthil ltar mnyam pa/ me tog bkram pa/ spos bzang po mchog gis bdugs pa/ steng du bla re bres pa zhig mngon par sprul to/ /
</page>

 <page>
<ph>42</ph><p>043-21b</p>
'khor gyi khyams de'i nang du yang rin po che'i shing ljon pa me tog dang 'bras bur bcas pa brgyad stong mngon par sprul to/ /rin po che'i shing ljon pa thams cad kyi drung du yang seng ge'i khri ras bcos bu du mas g.yogs pa rin po che'i ba dan thams cad kyis brgyan pa mngon par 
sprul to/ /seng ge'i khri'i g.yas g.yon du yang rin po che'i shing ljon pa me tog dang 'bras bur bcas pa bzhi bzhi mngon par sprul to/ /bcom ldan 'das dang dge slong gi dge 'dun gyis yongs su longs spyad par bya ba'i zhal zas ro brgya dang ldan pa yang mngon par sprul to/ /
rim gro byed pa gos dkar po bgos pa/ rgyan thams cad kyis brgyan pa lnga brgya yang mngon par sprul to/ /sgyu ma mkhan bzang pos bkod pa de lta bu sprul ma thag tu de nas de'i mod la rgyal po chen po bzhi lus chen por sprul nas sgyu ma mkhan bzang po'i 'khor gyi khyams kyi bkod pa ga la ba der 
song nas sgyu ma mkhan bzang po la 'di skad ces smras so/ /bzang po khyod kyis de bzhin gshegs pa sang gdugs tshod la spyan drangs pa dang / khyod kyis de bzhin gshegs pas yongs su longs spyad par bya ba'i 'khor gyi khyams kyi bkod pa 'di lta bu 'di mngon par sprul pa ni rnyed 
pa legs par rnyed do/ /bzang po gzhan yang kho bo cag kyang de bzhin gshegs pa la mchod pa bya ba'i las bya ba la bcom ldan 'das kyis yongs su longs spyad pa dang / khyod la bstang ba'i phyir 'khor gyi khyams kyi bkod pa 'di lta bu gnyis pa cung zhig ston par byed na kho bo cag 
la gnang bar gyis shig /de nas sgyu ma mkhan bzang po shin tu ngo mtshar du gyur nas rgyal po chen po bzhi la gnang ba dang / de nas rgyal po chen po bzhis bcom ldan 'das kyis yongs su longs spyad par bya ba'i 'khor gyi khyams de lta bu zhig mngon par sprul to/ /de nas yang lha rnams 
kyi dbang po brgya byin lha'i bu sum khri dang lhan cig bzang po'i 'khor gyi khyams kyi bkod pa ga la ba der song nas sgyu ma mkhan bzang po la 'di skad ces smras so/ /bzang po khyod kyis de bzhin gshegs pas nga gdugs tshod la spyan drangs pa dang / de bzhin gshegs pas yongs su longs spyad 
</page>

 <page>
<ph>43</ph><p>043-22a</p>
par bya ba'i 'khor gyi khyams kyi bkod pa 'di lta bu 'di mngon par sprul pa ni rnyed pa legs par rnyed do/ /bzang po kho bo cag kyang / de bzhin gshegs pa la mchod pa'i las bya zhing bcom ldan 'das kyis yongs su longs spyad pa dang / khyod la bstang ba'i 
phyir 'khor gyi khyams kyi bkod pa 'di lta bu gnyis pa cung zhig ston par byed na kho bo cag la gnang bar gyis shig /de nas sgyu ma mkhan bzang po shin tu ngo mtshar du gyur nas lha rnams kyi dbang po brgya byin la gnang ba dang / de nas lha rnams kyi dbang po brgya byin gyis bcom ldan 
'das kyis yongs su longs spyad par bya ba sum cu rtsa gsum pa'i lha rnams kyi khang bzangs rnam par rgyal ba dang / yongs 'du sa brtol bas ches khyad par du 'phags pa'i 'khor gyi khyams zhig mngon par sprul te/ 'khor gyi khyams des sgyu ma mkhan bzang po'i bkod pa dang / rgyal 
po chen po bzhi'i bkod pa yang mog mog por byas par gyur to/ /de nas sgyu ma mkhan bzang po 'di snyam du sems te/ lha'i bu 'di lta bu 'di dag kyang bcom ldan 'das la rim gro bya ba dang / mchod pa'i las bya ba'i phyir mngon par brtson te lhags pa dang sbyar na/ sems can 
'di ni tha mal pa ma yin pas bdag gis sems can mchog de lta bu la tho btsams par gyur na mi rung gis bya ba 'di lta bu 'di dag dor gor ma chag snyam mo/ /de nas sgyu ma mkhan bzang po sprul pa'i bya ba de dag 'dor bar byed/ de dag med par byed de/ gsang sngags dang 
rig sngags kyi stobs bskyed pa thams cad kyis med par byed cing mi snang bar bya bar brgal kyang zhal zas dang / rim gro ba dang / 'khor gyi khyams kyi bkod pa dang / seng ge'i khri yang de kho na bzhin du snang ste/ gsang sngags dang / rig sngags kyi stobs bskyed pa thams 
cad kyis med par bya ma nus pa dang / de shin tu ngo mtshar du gyur nas 'di snyam du sems te/ bdag sngon chad ni 'dod na sgyu ma ston par yang byed/ 'dod na sgyu ma med par yang byed na/ da ni de bzhin gshegs pa'i ched du gnas kyi bkod pa byas pa med par byed ma nus so snyam mo/ /
</page>

 <page>
<ph>44</ph><p>043-22b</p>
de nas lha rnams kyi dbang po brgya byin gyis sgyu ma mkhan bzang po'i sems kyi rnam par rtog pa sems kyis yongs su shes nas sgyu ma mkhan bzang po la 'di skad ces smras so/ /bzang po ji ltar khyod kyis de bzhin gshegs pa'i phyir gnas kyi bkod pa byas pa 'di med 
par bya mi nus pa de bzhin du bzang po gang dag de bzhin gshegs pa la sems bskyed pa 'ga' tsam thob pa de dag gi sems bskyed pa de yang med par mi 'gyur te/ de dag gi de ni yongs su mya ngan las 'das pa'i bar gyi rgyur 'gyur ro/ /de nas sgyu ma mkhan bzang po dga' 
mgu yi rangs te/ rab tu dga' zhing yid bde bar gyur nas de nyid kyi mtshan mo 'das pa dang / bcom ldan 'das la gdugs tshod la bab pa skul bar byed de/ bcom ldan 'das gdugs tshod lags pa'i dus dang tshod la bab na da gdugs tshod la bab par dgongs su gsol 
zhes gsol to/ /de nas bcom ldan 'das snga dro'i dus kyi tshe sham thabs mnabs/ chos gos gsol/ lhung bzed thogs te/ dge slong gi dge 'dun gyis yongs su bskor cing dge slong gi dge 'dun gyi dang la gshegs te/ rgyal po'i khab kyi grong khyer chen por 
gshegs nas/ sgyu ma mkhan bzang po'i 'khor gyi khyams ga la ba der gshegs te/ gang gis na sgyu ma mkhan bzang po yang de bzhin gshegs pa ni bdag gis sprul pa'i bkod pa na bzhugs so snyam du shes/ rgyal po chen po bzhi yang de bzhin gshegs pa ni bdag cag 
gis sprul pa'i bkod pa na bzhugs so snyam du shes/ lha rnams kyi dbang po brgya byin yang de bzhin gshegs pa ni bdag gis sprul pa'i bkod pa na bzhugs so snyam du shes par 'gyur ba de lta bu'i rdzu 'phrul mngon par 'du mdzad pa mngon par 'du mdzad do/ /rgyal po'i khab 
kyi grong khyer chen po de na gzhan mu stegs can dang / spyod pa ba dang / kun tu rgyu dang / bram ze dang / khyim bdag gang dag gis thos pa de dag ni ngo mtshar du gyur nas 'khor gyi khyams der dong ste/ de ring dge sbyong gau tam lam tho 'tsham pa blta bar bya'o snyam mo/ /rgyal po'i 
</page>

 <page>
<ph>45</ph><p>043-23a</p>
khab kyi grong khyer chen po de na dad pa'i dge slong dang / dge slong ma dang / dge bsnyen dang / dge bsnyen ma gang dag 'khod pa de dag ni 'khor gyi dkyil 'khor der dong nas de ring de bzhin gshegs pa la bgam pa yang mnyan par bya/ cho 'phrul chen po yang 
blta bar bya'o snyam mo/ /de nas sgyu ma mkhan bzang pos nga rgyal dang / rgyags pa dang / khengs pa nges par bcom nas bcom ldan 'das kyi zhabs la mgo bos phyag 'tshal te/ bcom ldan 'das la 'di skad ces gsol to/ /bcom ldan 'das rnam par tho btsam 
pa'i bsam pa chen pos de bzhin gshegs pa 'dir gshegs su gsol ba gang lags pa'i nongs pa 'chags so/ /bcom ldan 'das gzhan yang zhal zas sprul pa dang / rim gro bgyid pa sprul pa dang / seng ge'i khri sprul pa dang / 'khor gyi khyams sprul pa de 
la bdag 'di snyam du sems can mchog de lta bu de la bslus par gyur na mi rung gis bya ba 'di ma mchis par bgyi snyam ste shin tu spangs kyang ma mchis par ma btub/ gsang sngags dang rig sngags kyi stobs bskyed pa thams cad kyis kyang ma mchis par bgyi rngo ma 
thog nas zhal zas dang / rim gro bgyid pa dang / seng ge'i khri dang / 'khor gyi khyams kyi bkod pa yang de kho na bzhin du gda'o/ /de skad ces gsol ba dang / bcom ldan 'das kyis sgyu ma mkhan bzang po la 'di skad ces bka' stsal to/ /bzang po sems can 
thams cad kyi nye bar spyad pa dang / yongs su spyad pa yang 'di lta ste/ las kyi sgyu mas sprul pa yin no/ /bzang po dge slong gi dge 'dun 'di yang 'di lta ste/ chos kyi sgyu mas sprul pa yin no/ /bzang po nga yang 'di lta ste/ ye shes kyi sgyu mas sprul pa yin no/ /
bzang po stong gsum gyi stong chen po'i 'jig rten gyi khams 'di yang 'di lta ste/ sna tshogs mngon par 'grub par byed pa'i sgyu mas sprul pa yin no/ /bzang po chos thams cad kyang 'di lta ste/ rkyen tshogs pa'i sgyu mas sprul pa yin no/ /bzang po 'on kyang da de'i dus la 
</page>

 <page>
<ph>46</ph><p>043-23b</p>
bab par shes na ji ltar sprul pa'i bza' ba dang / bca' ba dang / myang ba dang / bldag pa dag khyod kyis phul cig /de nas sgyu ma mkhan bzang pos sprul pa'i rim gro ba de dag dang / rgyal po chen po bzhi dag dang / lha'i dbang po brgya byin 'khor dang bcas pa dang lhan cig 
sprul pa'i bza' ba dang / bca' ba dang / myang ba dang / bldag pa des bcom ldan 'das dang / dge slong gi dge 'dun yang dag par tshim par byed do/ /de nas de'i tshe gnas brtan 'od srung chen pos tshigs su bcad pa 'di smras so/ /sbyin pa 'di ni ci 'dra dang / /len 
par byed pa ci 'dra ba/ /de 'dra'i chos nyid thob 'gyur bar/ /yon ni rnam par sbyong gyur cig /maud gal gyi bu chen pos smras pa/ /gdan ni ji ltar bshams pa dang / /de la gang dag bzhugs pa rnams/ /mi mnyam ma mchis mtshungs pa ste/ /mchod sbyin dge ba bla na med/ /
shA ri'i bus smras pa/ rim gro byed pa'i sems gang dang / /len par byed pa'i sems gang dang / /sbyin par byed pa ji lta bar/ /yon ni myur du sbyong bar shog /rab 'byor gyis smras pa/ gtong med sbyin pa 'di btang ba/ /len pa med pa rnams kyis blangs/ /gang dag 
'dir ni gshegs pa rnams/ /de dag yon sbyong byed pa yin/ /kun dga' bos smras pa/ 'di ni nam mkha'i sbyin pa ste/ /bsam gyis mi khyab rnams kyis spyad/ /gang dag sems lus grol ba de/ /'jig rten dag na yon sbyong mchog /byang chub sems dpa' 'od tog 
gis smras pa/ ji lta bur na sgyu ma'i mkhan/ /bzang pos bkod pa sprul byas pa/ /dngos kun de dang 'dra ba ste/ /byis pas de ni mi rtogs so/ /byang chub sems dpa' 'od bkod pas smras pa/ ji ltar gdan dang ljon shing dag /du ma mngon par sprul byas pa/ /yid kyi 
sgyu ma lta bur stong / /'di la khyad par 'ga' yang med/ /byang chub sems dpa' seng ges smras pa/ seng ge'i sgra ni ma thos na/ /wa ni nags tshal nang na sgrogs/ /de yis seng ge'i sgra thos nas/ /phyogs bcu dag tu 'bros par 'gyur/ /de bzhin sgyu mkhan bzang 
</page>

 <page>
<ph>47</ph><p>043-24a</p>
po yang / /de bzhin gshegs pa ma mthong na/ /mu stegs nang du rgyal ba bas/ /bdag nyid mchog ces sgrogs par byed/ /bzang po de bzhin gshegs pa yi/ /sgyu mas sgyu mar rtogs byed pa/ /tshad mar gyur pa gsungs nas ni/ /de la bdud kyi gting mi dpogs/ 
byang chub sems dpa' seng ge'i blo gros kyis smras pa/ zhal zas 'di ni sprul pa ste/ /bsnyen bkur byed pa'ang sprul pa yin/ /spyod par byed pa'ang sprul pa ste/ /sbyin pa dge ba bla na med/ /byang chub sems dpa' byams pas smras pa/ me ni mar dang til mar gyis/ /
phyi phyir zhing ni rab tu mched/ /de bzhin bzang po'i sgyu ma yis/ /sangs rgyas sgyu ma nges par bstan/ /'jam dpal gzhon nur gyur pas smras pa/ /ji ltar 'di ni sngon gnas pa/ /thams cad byed pa med pa ltar/ /de bzhin chos rnams thams cad ni/ /sngon gyi 
mtha' nas rtag tu mnyam/ /de nas bcom ldan 'das kyis sgyu ma mkhan bzang po shin tu gdul ba'i dbang du mdzad nas khyim bdag cig sprul te/ 'khor gyi khyams de'i nang du zhugs nas sgyu ma mkhan bzang po la 'di skad ces smras so/ /bzang po ci byed smras pa/ dge 
sbyong gau ta ma 'di gdugs tshod gsol bar byed do/ /des smras pa/ bzang po thong de skad ma zer/ de bzhin gshegs pa de ni dge slong gi dge 'dun dang thabs cig tu rgyal po ma skyes dgra'i khab na gdugs tshod gsol zhing bzhugs so/ /sgyu ma mkhan bzang pos kyang sangs 
rgyas kyi mthus de bzhin gshegs pa dge slong gi dge 'dun dang thabs cig tu rgyal po ma skyes dgra'i khab na gdugs tshod gsol bar mthong ngo / /de nas yang bcom ldan 'das kyis khyim bdag gnyis pa zhig mngon par sprul nas de nang du zhugs te/ sgyu ma mkhan bzang po la 'di skad 
ces smras so/ /bzang po ci byed smras pa/ dge sbyong gau ta ma 'di gdugs tshod gsol bar byed do/ /des smras pa/ thong de skad ma zer/ de bzhin gshegs pa de ni dge slong gi dge 'dun dang thabs cig tu kun tu rgyu'i srang na bsod snyoms kyi phyir rgyu zhing bzhugs so/ /sgyu ma 
</page>

 <page>
<ph>48</ph><p>043-24b</p>
mkhan bzang pos kyang / sangs rgyas kyi mthus de bzhin gshegs pa dge slong gi dge 'dun dang thabs cig tu kun tu rgyu'i srang na bsod snyoms kyi phyir rgyu bar mthong ngo / /de nas yang bcom ldan 'das kyis khyim bdag gzhan zhig sprul te/ de nang du zhugs nas sgyu ma mkhan 
bzang po la 'di skad ces smras so/ /bzang po ci byed/ smras pa/ de bzhin gshegs pa ni gdugs tshod gsol bar byed do/ /des smras pa/ bzang po thong de skad ma zer/ de bzhin gshegs pa de ni 'tsho byed kyi skyed mos tshal na 'khor bzhi la chos ston cing bzhugs so/ /
sgyu ma mkhan bzang pos kyang sangs rgyas kyi mthus de bzhin gshegs pa 'tsho byed kyi skyed mos tshal na 'khor bzhi la chos ston par mthong ngo / /de nas lha rnams kyi dbang po brgya byin sgyu ma mkhan bzang po ga la ba der song ste phyin nas sgyu ma mkhan bzang po la 'di skad ces smras 
so/ /bzang po ci byed/ smras pa/ dge sbyong gau ta ma 'di gdugs tshod gsol bar byed do/ /des smras pa/ bzang po thong de skad ma zer/ de bzhin gshegs pa de ni sum cu rtsa gsum pa'i gnas na shing yongs 'du'i drung na sum cu rtsa gsum pa'i lha rnams la chos ston 
cing bzhugs so/ /bzang pos kyang de bzhin gshegs pa sum cu rtsa gsum pa'i gnas na shing yongs 'du'i drung na chos ston par mthong ngo / /de nas sgyu ma mkhan bzang pos shing ljon pa sprul pa ji snyed pa de thams cad kyi lo ma thams cad dang / me tog thams cad la de 
bzhin gshegs pa'i sku mtshan gyis brgyan pa/ dge slong gi dge 'dun gyis yongs su bskor ba mthong ngo / /sgyu ma mkhan bzang pos seng ge'i khri sprul pa gang dag yin pa dang / rgyal po chen po bzhis seng ge'i khri sprul pa gang dag yin pa de dag thams cad la yang de 
bzhin gshegs pa'i sku mtshan gyis brgyan pa/ dge slong gi dge 'dun gyis yongs su bskor ba mthong ngo / /rgyal po'i khab kyi grong khyer chen po na rtsig pa'am/ khyim mam/ khang bzangs sam/ srang ngam/ lam po che ji snyed yod pa de dag thams cad na yang 
</page>

 <page>
<ph>49</ph><p>043-25a</p>
de bzhin gshegs pa'i sku mtshan gyis brgyan pa mthong ngo / /de bzhin gshegs pa dgra bcom pa yang dag par rdzogs pa'i sangs rgyas de dag thams cad kyi spyan snga na yang sgyu ma mkhan bzang po bdag nyid phyag 'tshal nas nyes pa 'chags par mthong zhing / de nas 
sgyu ma mkhan bzang po'i mig lam na gang cung zad ci snang ba de thams cad de bzhin gshegs pa ma gtogs pa gzhan cung zad kyang ma mthong nas de tshim zhing mgu la yi rangs te/ rab tu dga' zhing dga' ba dang yid bde bar gyur to/ /de dga' ba dang yid bde ba de nyid kyis dad pa 
rjes su dran pa'i ting nge 'dzin thob bo/ /de ting nge 'dzin de las langs ma thag tu thal mo sbyar te bcom ldan 'das kyi spyan sngar 'dug nas tshigs su bcad pa 'di dag gsol to/ /bzhed na brgya phrag stong las lhag gyur cing / /dper na gang gA'i klung gi bye snyed kyi/ /sangs 
rgyas mang po sprul par mdzad pa yi/ /de bzhin gshegs pa'i rdzu 'phrul de la mos/ /bdag gis sngon bslabs sgyu ma'i sa ma lags/ /'dzam bu'i gling na bdag 'dra med snyam na/ /de ring rgyal ba'i rdzu 'phrul 'di mthong nas/ /'di yi grangs dang char yang ma phod do/ /
bdag gi sha yi mig gis gang mthong ba/ /thams cad rgyal ba'i mtshan gyis brgyan pa'i sku/ /chos kyi rgyal po la ni 'di dag zhus/ /rgyal ba yang dag gang lags bka' stsol cig /gang zhig mchod na legs par mchod pa lags/ /gang la 'bras bu chen por 
'gyur ba lags/ /gang gi byang chub 'thun par gzung ba 'di/ /kun tu spyan gyis bdag la bka' stsol cig /de ring 'jig rten mgon bgam bgyis pa yi/ /nongs pa gang lags de 'dir kun tu 'chags/ /gang dag sems can mchog la gus mi gnas/ /sems 
can de dag rgyal ba'i bde las nyams/ /bdag la lha dang brgya byin tshangs pa dang / /'khor 'dus gyur pa 'di dag kun gson cig /sems can thams cad rab tu dgrol slad du/ /byang chub sems ni bdag gis bskyed par bgyi/ /bdag gis sems can thams cad 
</page>

 <page>
<ph>50</ph><p>043-25b</p>
'gron du gnyer/ /bdud rtsi bde bas yang dag tshim par bgyi/ /gnyid kyis rab log sems can shes rab kyi/ /mthu dang sgrub pas rnam par sad par bgyi/ /rnam par 'phrul pa 'di 'dra mthong gyur cing / /bde bar gshegs bka' yid 'ong ye shes dang / /chags pa 
med pa'i spyod mchog thos nas ni/ /su zhig dag pa'i rgyu sems bskyed mi bgyid/ /byang chub sems mkhas ji ltar spyod pa yi/ /byang chub lam ni bdag la bshad du gsol/ /gang la nyan thos rnams kyis mi dpogs pa'i/ /de dag rnams kyi spyod pa ji lta bu/ /cho ga 
spyod pa'i yon tan ji lta bu/ /mnyan par 'dod la gus pa ji lta bu/ /nges pa rnams kyi spyod lam ci 'dra ba/ /bdag la the tshom ma mchis de bzhin gsungs/ /ji ltar thos pa tshol la goms pa lags/ /thos pa snying por bgyid pa'i dang po gang / /gzhan la gsal 
bar ston pa ji lta bu/ /srog chags thams cad ji ltar chos la dad/ /ji ltar 'di dag shes kyi khe mi tshol/ /zang zing med pa'i sems la ji ltar gnas/ /byas pa shes shing rab tu phan 'dogs dang / /sems can mi phyed gnas par ji ltar 'gyur/ /grogs po gang 
dag bsten bgyi ji lta bu/ /sdig pa'i grogs rnams ji ltar rnam par spong / /ji ltar sangs rgyas rnams dang phrad par 'gyur/ /de dag mthong nas ji ltar mchod par bgyi/ /ji ltar bslab pa dag la gus pa lags/ /de yi bslab pa bca' ba gang zhig lags/ /tshul 
khrims ji ltar rnam par dag par 'gyur/ /ting 'dzin rnam par dag pa ji ltar 'thob/ /ji ltar tshul bzhin rab tu sbyor ba lags/ /tshul bzhin ma lags ji ltar spong ba lags/ /ji ltar shin tu nges par bsams yid dang / /nyon mongs bdud kyi 'ching bas mi thub lags/ /
ji ltar dad ldan don ni sems bgyid cing / /sems kyis sems can rnams ni mi gtong lags/ /ji ltar sems can yongs su smin bgyid cing / /nor mchog 'dzin pa med la dpa' ba lags/ /ji ltar sems can spyod la 'jug pa dang / /thabs dang byams pa'i snying 
</page>

 <page>
<ph>51</ph><p>043-26a</p>
rje gnas pa lags/ /mngon par shes pa ji ltar yongs rdzogs 'gyur/ /dran dang blo gros gang gis rnam dag cing / /so so yang dag rig gzungs bzod par 'gyur/ /smon lam rnam dag spyod las mi ldog cing / /zab mo shes ldan don dam mkhas pa 
lags/ /smon lam thams cad ji ltar 'grub par 'gyur/ /ji ltar de dag pha rol phyin 'phags shing / /de bzhin byang chub rjes su 'thun par 'gyur/ /byang chub sems dpa'i spyod pa kun shes shing / /byang chub phyir ni spyod pa mi ldog pa/ /kun mkhyen legs par 
don bsams shes rab mtsho/ /ye shes 'byung gnas 'di ni bdag la gsungs/ /bcom ldan phan yon bdag la bstan du gsol/ /bdag gis nan tan snying por bgyi bar 'tshal/ /de nas bcom ldan 'das kyis sgyu ma mkhan bzang po la slar tshigs su bcad de bka' 
stsal pa/ chos kun sprul par gang gis shes pa de/ /sangs rgyas bye ba phrag stong sprul par byed/ /sprul pa de dag zhing rnams bye bar 'gro/ /de dag song nas sems can bye ba 'grel/ /ji ltar bzang po khyod kyis gzugs med las/ /sna tshogs mtha' yas gzugs 
ni ston byed cing / /de dag skye ba med cing 'gag med la/ /'gro med 'ong med gnas pa med pa ltar/ /bzang po skyes bu khyu mchog rgyal ba yis/ /phung po dge 'dun tshogs bcas sprul de 'dra/ /de dang ye shes med par mi 'gyur te/ /sangs rgyas bsam yas 
rnams kyi rdzu 'phrul yin/ /ji ltar sgyu mas rmongs byas skye bo ni/ /sems pa yong min de la nga rgyal med/ /'di la grub pa med cing rdzas yod min/ /phyin ci log gi sems kyis mthong ba ltar/ /de bzhin sangs rgyas gzugs med kha dog dang / /dbyibs min 
spyod pa ston yang spyod lam med/ /'jig tshogs lta bas kun nas bslang ma yin/ /sangs rgyas sangs rgyas snyam du 'du shes shing / /sangs rgyas gzugs su mi blta mtshan dang ni/ /na tshod rigs su ma yin sgra dang ni/ /'chad par 'gyur ba ma yin sems dang ni/ /
</page>

 <page>
<ph>52</ph><p>043-26b</p>
rnam shes yid kyis rab tu phye ba min/ /chos nyid gang yin sangs rgyas bcom ldan 'das/ /dus gsum stong zhing mtshan yang ma skyes pa/ /rtag tu sgyu ma'i rang bzhin rnam par grol/ /de la bgrang bas rab tu phye ba med/ /sangs rgyas 'byung gang chos nyid 'byung ba med/ /
de la phung po yod min khams mi 'byung / /chos de gnas pa mi g.yo ston pa med/ /de ni mig lnga'i gnas kyang ma yin no/ /gang zhig bdag gis sangs rgyas blta snyam sems/ /des ni gzhar yang sangs rgyas mthong mi 'gyur/ /'dren pa mthong ba med pa mthong ba ste/ /
dper na nam mkha' la ni bya rjes bzhin/ /bzang po gang khyod cung zad sangs rgyas lta/ /de kun don gcig yin par shes par gyis/ /nga dang gzhan gang yin pa de kun mtshungs/ /bar snang mthong dang 'dra bar mnyam pa yin/ /de dag ting 'dzin mnyam zhing shes rab mnyam/ /
de dag rnam par grol bar mnyam pa yin/ /rnam grol ye shes mthong dang stobs dang ni/ /rgyal ba'i yon tan kun gyis mnyam pa yin/ /de dag stong don go 'phang gnas par mnyam/ /thams cad chags pa med pa'i chos nyid gnas/ /kun kyang sgyu ma'i rang bzhin 
rnam par grol/ /de dag 'byung ba med par 'byung ba yin/ /bzang po rgyal ba gcig la mchod byed na/ /phyogs bcu'i sangs rgyas la ni mchod 'gyur te/ /'di ltar de dag nga yi chos dbyings dang / /tha dad bya ba nam yang yod ma yin/ /de dag thams cad yon 
bzhes sbyong bar mdzad/ /kun la phul ba 'ang 'bras bu che bar 'gyur/ /de kun chos nyid dag pa mnyam pa brnyes/ /sangs rgyas rnams la tha dad bya ba 'ang med/ /rgyal ba yang dag gang yin bshad bya yis/ /rtse gcig sems dang dran pa nyer gzhag cing / /chos tshul 
rtogs pa rnam par lta bas de/ /legs par nges bsams sems kyis nga las nyon/ /bzang po de kun ma bskyed yang dag min/ /phyin ci log gis de kun mthong bar zad/ /gal te dngos po'i ngo bo yang dag na/ /dngos po thams cad du ni zad mi 'gyur/ /de phyir shin 
</page>

 <page>
<ph>53</ph><p>043-27a</p>
tu ma skyes yang dag min/ /de dag skye med zad la gnas pa med/ /des na bltar med ngo bo de dag snang / /rnam par bltas na gnas pa yod ma yin/ /ji ltar bzang pos rgyal ba mthong ba dang / /ji ltar phyogs su mngon par sprul mthong ba/ /gang 
gzhan phung po rgya chen rten stobs dang / /phung po lnga po 'ang de dang 'dra bar ltos/ /chos rnams thams cad rang bzhin med pa ste/ /sems can dang ni sangs rgyas mtshan nyid med/ /mtshan nyid med la mtshan du 'dod pa de/ /sangs rgyas las ni shin tu ring bar 'gyur/ /
chos yod ma yin kun tu rtog pas bslad/ /dngos po med par yang ni brten nas shes/ /byed pa med cing byed pa po las 'das/ /ming du 'dzin pas stong pa rab tu ston/ /gang gis rgyu dang byed po rkyen min shes/ /des ni chags bral gyur pa'i chos kyang shes/ /'dod 
chags bral ba'i chos ni shes gyur na/ /des ni rnam dag mig gis sangs rgyas mthong / /yang de'i tshe tshigs su bcad pa dag brjod de bstan pa na sgyu ma mkhan bzang po chos la nges par rtogs pa dang 'thun pa'i bzod pa chung ngu skyes so/ /srog chags lnga stong ni bla na med 
pa yang dag par rdzogs pa'i byang chub kyi sems sngon ma bskyed pa skyes so/ /byang chub sems dpa' nyis brgya ni mi skye ba'i chos la bzod pa thob par gyur to/ /de nas yang bcom ldan 'das kyis zhal zas sprul pa de gsol nas sgyu ma mkhan bzang po'i yon yongs su 
sbyang bar bya ba'i phyir de'i tshe tshigs su bcad pa 'di dag bka' stsal to/ /gang gis sbyin dang gang la sbyin/ /sbyin pa ji ltar mi rtog pa/ /sbyin pa mnyam pa de nyid ni/ /bzang po la ni yongs rdzogs shog /de nas bcom ldan 'das la tshe dang ldan pa kun dga' bos 'di 
skad ces gsol to/ /bcom ldan 'das 'khor gyi khyams 'di rgyan gyis brgyan bzhin du dgung bdun du gnas shing mi gda' bar mi 'gyur bar byin gyis brlab tu gsol/ de skad ces gsol pa dang / bcom ldan 'das kyis 'khor gyi khyams de ji ltar rgyan gyis brgyan 
</page>

 <page>
<ph>54</ph><p>043-27b</p>
bzhin du zhag bdun du gnas shing mi snang bar mi 'gyur bar byin gyis brlab pa mdzad do/ /de nas bcom ldan 'das dge slong gi dge 'dun dang bcas te gdan las bzhengs nas gshegs so/ /de nas yang bcom ldan 'das nang du yang dag 'jog las bzhengs nas chos bstan 
pa'i phyir bzhugs so/ /dge slong de dag dang / byang chub sems dpa' de dag dang / lha dang / klu dang / gnod sbyin dang / dri za de dag kyang chos mnyan pa'i phyir bcom ldan 'das kyi thad du dong ngo / /de nas sgyu ma mkhan bzang po yang bcom ldan 'das ga la ba der song 
ste phyin nas bcom ldan 'das kyi zhabs la mgo bos phyag 'tshal te bcom ldan 'das la lan gsum bskor ba byas nas gus pa dang bcas/ zhe sa dang bcas par thal mo sbyar te phyogs gcig tu 'dug go /phyogs gcig tu 'dug nas kyang bcom ldan 'das la sgyu ma 
mkhan bzang pos 'di skad ces gsol to/ /bcom ldan 'das byang chub sems dpa' lam gang la zhugs na byang chub kyi snying por mchi bar 'gyur ba'i byang chub sems dpa' rnams kyi lam bshad du gsol/ de skad ces gsol ba dang / bcom ldan 'das kyis sgyu 
ma mkhan bzang po la 'di skad ces bka' stsal to/ /bzang po de'i phyir legs par rab tu nyon la yid la zung shig dang ngas bshad do/ /sgyu ma mkhan bzang pos bcom ldan 'das legs so zhes gsol nas bcom ldan 'das la nyan pa dang / bcom ldan 'das kyis 
de la 'di skad ces bka' stsal to/ /bzang po bzhi po 'di dag ni byang chub sems dpa' lam gang la zhugs na byang chub kyi snying por 'gro bar 'gyur ba'i byang chub sems dpa' rnams kyi lam yin te/ bzhi gang zhe na/ thams cad mkhyen pa nyid kyi sems mi 'dor ba dang / 
sems can yongs su mi gtong ba dang / dge ba'i rtsa ba thams cad tshol ba la ngoms mi shes pa nyid dang / dam pa'i chos yongs su bsrung ba'i phyir brtson 'grus rtsom pa ste/ bzang po bzhi po de dag ni byang chub sems dpa' lam gang la zhugs na byang chub 
</page>

 <page>
<ph>55</ph><p>043-28a</p>
kyi snying por 'gro bar 'gyur ba'i byang chub sems dpa' rnams kyi lam yin no/ /bzang po bzhi po 'di dag ni byang chub sems dpa' rnams kyi spyod pa yongs su dag pa yin te/ bzhi gang zhe na/ sdom pa gsum yongs su dag pa dang / gnas 
yongs su dag pa dang / shes pa yongs su dag pa dang / skye ba yongs su dag pa ste/ bzhi po de dag yin no/ /bzang po bzhi po 'di dag ni gang la nyan thos dang / rang sangs rgyas thams cad kyis gting mi dpogs pa'i byang chub sems dpa' rnams kyi chos 
yin te/ bzhi gang zhe na/ bsam gtan zlog pa dang / sems kyis rnam par 'byed pa dang / sems can rnams la snying rje che ba dang / spobs pa dang / skad sna tshogs pa nyid de/ bzhi po de dag yin no/ /bzang po bzhi po 'di dag ni byang chub sems 
dpa' rnams kyi 'phags pa'i spyod pa yin te/ bzhi gang zhe na/ dgon pa na gnas pa dang / 'du 'dzi la mi dga' ba dang / de na gnas na sems can rnams la byams pa dang / 'du byed rnams gang nas kyang mi 'ong / gang du yang mi 'gro bar shes pa 
ste bzhi po de dag yin no/ /bzang po byang chub sems dpa' chos bzhi dang ldan na sri zhu che zhing gus pa la gnas pa zhes brjod par bya ste/ bzhi gang zhe na/ byang chub sems dpa' lus dang srog la mi lta ba dang / sems rtag tu dga' ba dang / nga rgyal dang / 
dregs pa spang ba dang / ji skad smras pa de bzhin du sgrub pa ste/ bzhi po de dag yin no/ /bzang po byang chub sems dpa' chos bzhi dang ldan na spyod lam phun sum tshogs pa yin te/ bzhi gang zhe na/ dus shes pa dang / tshod shes pa dang / rab tu 
dben pa dang / yang dag pa nyid de bzhi po de dag yin no/ /bzang po byang chub sems dpa' chos bzhi dang ldan na the tshom med pa yin te/ bzhi gang zhe na/ 'gyod pa kun nas ldang ba rnam par gnon pa dang / mkhas pa dang shes rab chen po la bsnyen bkur 
</page>

 <page>
<ph>56</ph><p>043-28b</p>
byed pa dang / thos pa'i don sems pa dang / gzhan gyi nyes ba mi gleng zhing gleng ba gang yin pa yang byams pas gleng gi skyon gtsor byed pas ma yin pa ste/ bzhi po de dag yin no/ /bzang po byang chub sems dpa' phan yon bzhi po 'di dag mthong na thos pa tshol 
bar byed de/ bzhi gang zhe na/ bdag dang gzhan gyi shes rab sbyong ba dang / phyogs bzhi nas lhags pa rnams kyi the tshom gcod pa dang / dam pa'i chos 'dzin pa dang / sangs rgyas kyi bsngags pa zad mi shes pa ste/ bzhi po de dag yin no/ /bzang 
po bzhi po 'di dag ni byang chub sems dpa' rnams kyi mang du thos pa'i snying po yin no/ /bzhi gang zhe na/ thos nas chos bye brag tu shes pa 'di ni 'di'i snying po yin no/ /thos nas bya ba ma yin pa mi byed pa 'di ni 'di'i snying po yin no/ /thos nas gzhan la ston par 
byed pa 'di ni 'di'i snying po yin no/ /thos nas don de nyid rnam par grol ba 'di lta ste/ sangs rgyas bcom ldan 'das rnams kyi byang chub la gtod par byed pa 'di ni 'di'i snying po yin te/ bzhi po de dag yin no/ /bzang po bzhi po 'di dag ni byang chub sems 
dpa' chos ston par byed pa'i phan yon yin te/ bzhi gang zhe na/ las byas nas kyang zas la yongs su spyod pa dang / chos gos dang / bsod snyoms dang / mal cha dang / stan dang / nad gsos dang / sman zong rnams rnyed pa dang / gzhan gyi 
phyogs mthu chung bar byed pa dang / chos 'dod pa'i lha rnams phyi bzhin 'brang zhing de dag gis bsrungs pas bdud kyis glags mi rnyed pa ste/ bzang po bzhi po de dag ni byang chub sems dpa' chos ston par byed pa'i phan yon yin no/ /byang chub sems dpa' chos 
bzhi dang ldan na gzhan dag la chos ston par byed cing 'di'i tshig gi lam gzung bar 'os par yang 'gyur te/ bzhi gang zhe na/ 'dod pa chung ba dang / chog shes pa dang / ngang tshul bzang zhing mnyen pa dang / bdag nyid kyi chos sgrub pa ste/ bzhi po 
</page>

 <page>
<ph>57</ph><p>043-29a</p>
de dag yin no/ /bzang po byang chub sems dpa' chos bzhi dang ldan na shes kyi khe las 'byol zhing zang zing med par chos ston pa yang yin te/ bzhi gang zhe na/ 'khor ba las 'jigs pa skyed pa dang / 'jig rten gyi zang zing dang 'du 'dzi don 
du mi gnyer ba dang / pha rol rjes su srung ba dang / 'phags pa'i rigs la gnas pa ste/ bzhi po de dag yin no/ /bzang po byang chub sems dpa' chos bzhi dang ldan na byas pa gzo ba dang / byas pa tshor ba dang / byas pa la lan du phan 'dogs pa yin te/ bzhi 
gang zhe na/ gzhan byang chub yang dag par len du 'jug pa dang / las byas pa chud mi gzon pa dang / bdag nyid la byams pa ltar gzhan la yang byams pa dang / skyes bu dam pa'i rtsal don du gnyer ba ste/ bzhi po de dag yin no/ /bzang po byang chub sems 
dpa' chos bzhi dang ldan na sems can rnams la mdza' bshes mi phyed par 'gyur te/ bzhi gang zhe na/ bzod pa'i stobs kyi go bgos pa dang / lan du phan 'dogs par cung zad kyang re ba med pa dang / snying rje chen po mi 'dor ba dang / log par zhugs pa 
rnams mi spong ba ste/ byang chub sems dpa' chos bzhi po de dag dang ldan na sems can rnams la mdza' bshes mi phyed par 'gyur ro/ /bzang po bzhi po 'di dag ni byang chub sems dpas bsten par bya ba'i grogs po yin te/ bzhi gang zhe na/ sbyor ba phun sum 
tshogs pa dang / bsam pa phun sum tshogs pa dang / spyod pa phun sum tshogs pa dang / gang dag 'di'i byang chub nye bar ston par byed pa ste/ bzhi po de dag yin no/ /bzang po bzhi po 'di dag ni byang chub sems dpa' rnams kyi mi dge ba'i grogs po 
yin par rig par bya ste/ bzhi gang zhe na/ theg pa dman pa ston pa dang / byang chub kyi sems la 'dun pa zlog par byed pa dang / gang dag bsten na mi dge ba'i chos 'phel bar 'gyur ba dang / dge ba'i chos rnams yongs su nyams par 'gyur ba ste/ 
</page>

 <page>
<ph>58</ph><p>043-29b</p>
bzhi po de dag yin no/ /bzang po byang chub sems dpa' chos bzhi dang ldan na sangs rgyas bcom ldan 'das rnams dang phrad par 'gyur ro/ /bzhi gang zhe na/ dran pa rtse gcig pa dang / sangs rgyas bcom ldan 'das rnams kyi bsngags pa yang dang yang du sgrogs pa 
dang / tshul khrims yongs su dag pa dang / lhag pa'i bsam pas smon lam 'debs pa ste/ bzhi po de dag yin no/ /bzang po byang chub sems dpa' phan yon bzhi po 'di dag mthong na de bzhin gshegs pa la mchod pa bya bar spro bar 'gyur te/ bzhi gang zhe na/ 
yon gnas mchog la mchod par 'gyur ba dang / bdag mthong nas sems can gzhan dag kyang de bzhin du mchod pa byed par 'gyur ba dang / de bzhin gshegs pa legs par mchod na byang chub kyi sems brtan par 'gyur ba dang / skyes bu chen po'i mtshan sum cu rtsa 
gnyis dang ldan pa mngon sum du mthong na dge ba'i rtsa ba sogs par 'gyur ba ste/ bzang po byang chub sems dpas phan yon bzhi po de dag mthong na de bzhin gshegs pa la mchod pa bya bar spro bar 'gyur ro/ /bzang po de bzhin du byang chub sems dpas don gyi dbang bzhi 
mthong na bslab pa lhur len par 'gyur te/ bzhi gang zhe na/ ngan 'gro las yang dag par 'da' ba dang / bde 'gro 'thob par 'gyur ba dang / de bzhin gshegs pa la gus pa dang / smon lam yongs su rdzogs par 'gyur ba ste/ bzhi po de dag yin no/ /
bzang po bzhi po 'di dag ni byang chub sems dpa' rnams kyi bslab pa yin te/ bzhi gang zhe na/ byang chub kyi sems mi 'dor ba dang / sems can thams cad la mnyam par sbyor ba dang / pha rol tu phyin pa yongs su tshol ba dang / sangs rgyas kyi chos tshad med pa 
mnyan pa la mi skrag pa ste/ bzang po bzhi po de dag ni byang chub sems dpa' rnams kyi bslab pa yin no/ /bzang po bzhi po 'di dag ni byang chub sems dpa' rnams kyi bslab pa yongs su dag pa yin te/ bzhi gang zhe na/ bya ba ma yin pa mi spyod pa dang / stong pa nyid 
</page>

 <page>
<ph>59</ph><p>043-30a</p>
la mos pa dang / sangs rgyas kyi byang chub mi spong ba dang / lta ba bag la nyal dang bcas par yang dag par 'joms pa ste/ bzang po bzhi po de dag ni byang chub sems dpa' rnams kyi bslab pa yongs su dag pa yin no/ /bzang po bzhi po 'di dag ni byang chub sems 
dpa' rnams kyi ting nge 'dzin gyi rigs yin te/ bzhi gang zhe na/ 'du 'dzi med pa dang / rab tu dben pa dang / sems kyi rnyog pa med pa dang / dge ba'i rtsa ba nye bar ston pa ste/ bzang po bzhi po de dag ni byang chub sems dpa' rnams kyi ting nge 'dzin gyi rigs yin no/ /bzang 
po bzhi po 'di dag ni byang chub sems dpa' rnams kyi tshul bzhin rab tu sbyor ba yin te/ bzhi gang zhe na/ dge ba'i rtsa ba skyes nas byang chub kyi sems mngon du byed pa dang / nang du yang dag 'jog pa la sgrib pa med pa dang / rnam par thar ba'i sgo dag la 'dris par byed pa dang / nges 
pa la mi 'jug pa ste/ bzang po bzhi po de dag ni byang chub sems dpa' rnams kyi tshul bzhin rab tu sbyor ba yin no/ /bzang po bzhi po 'di dag ni byang chub sems dpa' rnams kyi tshul bzhin ma yin pa'i sems skye ba bzlog par bya ba yin te/ bzhi gang zhe na/ 'khor ba'i 
'jigs pas skrag pa dang / rnal 'byor spyod pa dag la ma mos pa dang / dgongs pa dag la mi dga' ba dang / dge ba'i rtsa ba rnams mngon par 'du mi byed pa ste/ bzang po bzhi po de dag ni tshul bzhin ma yin pa'i sems skye ba bzlog par bya ba yin no/ /bzang po bzhi po 'di dag 
ni byang chub sems dpa' rnams kyi sems kyis nges par bsam pa yin te/ bzhi gang zhe na/ sems can 'ga'i don gyi phyir yang bskal pa phyi ma'i mthar thug par 'khor ba na 'khor bar bya'o snyam pa 'di ni sems kyis nges par bsam pa dang po yin no/ /bdag gis sems can thams 
cad kyi sems kyi spyod pa rnams shes par bya zhing de dag gi nyon mongs pa rab tu zhi bar bya ba dang / dbang po mchog dang mchog ma yin pa shes par bya ba'i phyir chos bstan par bya'o snyam pa 'di ni sems kyis nges par bsam pa gnyis pa yin no/ /bdag gis mi dge ba'i 
</page>

 <page>
<ph>60</ph><p>043-30b</p>
chos thams cad spangs shing dge ba'i chos thams cad dang ldan par byas nas byang chub kyi snying po la 'dug ste/ bdud kyi dpung pham par byas nas bla na med pa yang dag par rdzogs pa'i byang chub mngon par rdzogs par 'tshang rgya bar bya'o snyam pa 'di ni sems kyis nges par bsam pa 
gsum pa yin no/ /stong gsum gyi stong chen po'i 'jig rten gyi khams skad cig gcig gis go bar byas te chos bstan par bya'o snyam pa 'di ni sems kyis nges par bsam pa bzhi pa yin te/ bzang po bzhi po de dag ni byang chub sems dpa' rnams kyi sems kyis nges par bsam 
pa yin no/ /bzang po chos bzhi po 'di dag ni byang chub sems dpa' rnams kyi bdud 'dul ba yin te/ bzhi gang zhe na/ chos la sgyu ma lta bur so sor rtog pa dang / tshul bzhin du sbyor ba dang / chos thams cad la rnam par mi rtog pa dang / mtshan ma thams cad la mi 
gnas pa ste/ bzang po chos bzhi po de dag ni bdud 'dul ba yin no/ /bzang po bzhi po 'di dag ni byang chub sems dpa' rnams kyi don sems pa yin te/ bzhi gang zhe na/ gang zag med pa'i phyir chos rnams brten nas skye ba yin gyi chos 'ga' yang rgyu med par ni mi skye 
ba dang / brten nas skye ba'i chos gang yin pa de ma skyes pa dang / dngos po med pa dang / byang chub kyi phyir chud mi za ba ste/ bzang po bzhi po de dag ni byang chub sems dpa' rnams kyi don sems pa yin no/ /bzang po byang chub sems dpa' chos bzhi dang ldan na sems 
can rnams mi gtong ba yin te/ bzhi gang zhe na/ sngon gyi smon lam mi 'dor ba dang / yongs su skyo ba bzod pa dang / lus dang srog la mi lta ba dang / bsdu ba'i dngos pos sdud pa ste/ bzhi po de dag yin no/ /bzang po bzhi po 'di dag ni byang chub sems dpa' rnams 
kyi yongs su smin par byed pa yin te/ bzhi gang zhe na/ 'jig rten gyi zang zing sbyin pa yongs su gtong ba dang / yongs su smin pa la chos ston pa yongs su gtong ba dang / dus dus su skul bas dran par byed pa yongs su gtong ba dang / bdag nyid kyi bde 
</page>

 <page>
<ph>61</ph><p>043-31a</p>
ba spangs nas gzhan gyi dge ba'i rtsa ba ston pa dang / yongs su smin par byed pa ste/ bzang po bzhi po de dag ni byang chub sems dpa' rnams kyi yongs su smin par byed pa yin no/ /bzang po byang chub sems dpa' chos bzhi dang ldan na ma bsdus pa sdud 
par byed pa la mi 'jigs pa yin te/ bzhi gang zhe na/ dge ba'i rtsa ba chung ngu la yang mos pa dang / rtag tu rgyun mi 'chad par gzhan gyi don byed par spro ba dang / sbyin pa dang / dul ba dang / des pa phun sum tshogs pa dang / rnyed pa dang / bkur sti dang / tshigs su 
bcad pa thams cad la don du gnyer ba med pa ste/ bzhi po de dag yin no/ /bzang po byang chub sems dpa' chos bzhi dang ldan na sems can gyi spyod pa la 'jug pa yin te/ bzhi gang zhe na/ mngon par shes pa thob pa dang / ye shes thob pa dang / ting nge 'dzin chen por 
gyur pa tshad med pa la 'jug pa dang / rnam pa thams cad kyi mchog dang ldan pa'i stong pa nyid sgom zhing rnam par grol ba dang ma 'dres pa ste/ bzhi po de dag yin no/ /bzang po byang chub sems dpa' chos bzhi dang ldan na thabs la mkhas pa yin par rig par bya ste/ bzhi gang zhe na/ 
sems bskyed pa thams cad la byang chub kyi sems sngon du 'gro ba ste/ tha na nyon mongs pa'i sems la yang rung na dge ba'i sems la lta smos kyang ci dgos pa dang / sems can thams cad chos kyi snod nyid yin par lta ba dang / ngo bo nyid med par khong du chud pas chos thams cad 
log pa nyid du nges pa yin par lta ba dang / rnam par grol bar 'dod pas snyoms par 'jug pa thams cad la mngon par zhen pa med pa'i 'du shes sgom par byed pa ste/ byang chub sems dpa' chos bzhi po de dag dang ldan na thabs la mkhas pa yin par rig par bya'o/ /bzang po 
bzhi po 'di dag ni byang chub sems dpa' rnams kyi byams pa sgom pa yin te/ bzhi gang zhe na/ bdag gis sems can thams cad bskyab par bya'o snyam du byams pa sgom pa dang / bdag gis sems can thams cad bsgral bar bya'o snyam du byams pa sgom pa dang / 
</page>

 <page>
<ph>62</ph><p>043-31b</p>
bdag gis sems can thams cad bskul bar bya'o snyam du byams pa sgom pa dang / bdag gis sems can thams cad yongs su mya ngan las bzla'o snyam du byams pa sgom pa ste/ bzang po de dag ni byang chub sems dpa' rnams kyi byams pa sgom pa yin no/ /bzang 
po bzhi po 'di dag ni byang chub sems dpa' rnams kyi snying rje yin te/ bzhi gang zhe na/ ngan song du skyes pa rnams bde 'gro'i lam la 'god pa'i snying rje dang / sdig pa'i las dang ldan pa rnams dge ba'i chos la sbyor ba'i snying rje dang / theg pa dman pa la mos pa 
rnams theg pa chen po yang dag par len du 'jug pa'i snying rje dang / sems can thams cad yongs su mya ngan las bzla'o snyam pa'i snying rje ni bzhi pa yin te/ bzhi po de dag yin no/ /bzang po byang chub sems dpa' chos bzhi dang ldan na mngon par shes pa 'thob par 
'gyur te/ bzhi gang zhe na/ lus dang sems yang ba dang / sgyu ma'i rang bzhin du rnam par 'byed pa dang / sems can thams cad la gus pa dang / rim gro'i sems bskyed pa dang / zhi gnas la rtse gcig tu gyur pas rnam par g.yeng ba med pa yin no/ /bzang po 
byang chub sems dpa' chos bzhi dang ldan na so so yang dag par rig pa 'thob par 'gyur te/ bzhi gang zhe na/ don la rton pa yin gyi tshig 'bru la mi rton pa dang / chos la rton pa yin gyi gang zag la mi rton pa dang / chos thams cad bdag med pa'i nges pa'i tshig 
dang / yi ge mi zad par shes nas chags pa med cing thogs pa med par ston pas ston par byed pa ste bzhi po de dag yin no/ /bzang po byang chub sems dpa' chos bzhi dang ldan na gzungs 'thob par 'gyur te/ bzhi gang zhe na/ mang du thos pas ngoms mi shes pa dang / mang 
du thos pa rnams la chos bzhin du gus par bsnyen bkur byed pa dang / rtag tu gzhan dag la chos ston par brtson pa dang / tshig dang yi ge thams cad gtan la dbab pa'i phyir de bzhin gshegs pas dgongs te gsungs pa la 'jug pa yin no/ /bzang po byang 
</page>

 <page>
<ph>63</ph><p>043-32a</p>
chub sems dpa' chos bzhi dang ldan na bzod pa 'thob par 'gyur te/ bzhi gang zhe na/ mos pa dang / phyir mi ldog pa dang / tshogs pa dang / yongs su mi skyo ba ste/ bzhi po de dag yin no/ /bzang po byang chub sems dpa' chos bzhi 
dang ldan na spobs pa dag pa 'thob par 'gyur te/ bzhi gang zhe na/ chos smra ba gzhan dag gis bshad pa dang 'gal bar mi byed pa dang / chos smra ba la gus pa dang bcas shing zhe sa dang bcas par chos nyan pa dang / thos pas khengs pa med pa dang / thos pa nyung ngu 
rnams la brnyas par mi byed pa ste bzhi po de dag yin no/ /bzang po bzhi po 'di dag ni byang chub sems dpa' rnams kyi sgyur ba ste/ bzhi gang zhe na/ 'dod chags dang / zhe sdang dang / gti mug sgyur ba dang / nyan thos las sgyur ba dang / rang sangs rgyas las sgyur ba dang / 
dge ba'i rtsa ba'i chos la 'du shes sgyur ba ste/ bzhi po de dag yin no/ /bzang po chos bzhi po 'di dag ni byang chub sems dpa' rnams kyi don zab mo la sbyor ba yin te/ bzhi gang zhe na/ rten cing 'brel par 'byung bar rtogs par byed pa dang / dgongs pa rtogs par byed 
pa dang / bdag gi ngo bo nyid rtogs par byed pa dang / 'di ltar stong pa'i don du chos de dag thams cad don gcig par rtogs par byed pa ste/ bzhi po de dag ni byang chub sems dpa' rnams kyi don zab mo la sbyor ba yin no/ /bzang po byang chub sems dpa' chos bzhi 
dang ldan na smon lam 'grub par 'gyur te/ bzhi gang zhe na/ tshul khrims dang bslab pa yongs su dag pa dang / las kyi sgrib pa rnam par sbyong ba dang / g.yo sgyu med pa dang / dge ba'i rtsa ba bskyed pa la sems dbang byed pa ste/ bzhi po de dag ni byang chub sems 
dpa' rnams kyi smon lam 'grub par 'gyur ba'o/ /bzang po byang chub sems dpa' chos bzhi dang ldan na pha rol tu phyin pa thams cad kyis 'phags shing phyir mi ldog pa'i chos can du 'gyur te/ bzhi gang zhe na/ thabs mkhas pa dang ldan pas pha rol tu phyin pa gcig gi 
</page>

 <page>
<ph>64</ph><p>043-32b</p>
nang du pha rol tu phyin pa gzhan thams cad kyang sdud par byed pa dang / thabs mkhas pa dang ldan pas sems can gcig gi rang bzhin rtogs pas de las gzhan pa'i sems can thams cad kyang shes pa dang / thabs mkhas pa dang ldan pas chos rnam par dag pa gcig 
gi tshul rtogs pas chos gzhan dag gi rnam par dag pa yang shes pa dang / chos nyid yin pas sangs rgyas thams cad sangs rgyas gcig tu mos pa ste/ bzang po byang chub sems dpa' chos bzhi po de dag dang ldan na pha rol tu phyin pa thams cad kyis 'phags shing phyir 
mi ldog pa'i chos can du 'gyur ro/ /bcom ldan 'das kyis bzhi pa sgrub pa 'di bshad pa na sgyu ma mkhan bzang po mi skye ba'i chos la bzod pa thob nas tshim zhing mgu la yi rangs te/ rab tu dga' zhing dga' ba dang / yid bde bar gyur nas dga' ba dang / mchog 
tu dga' ba de nyid kyis shing ta la bdun srid tsam gyi steng gi nam mkha' la 'phags so/ /de nas bcom ldan 'das kyis de'i tshe 'dzum pa mdzad do/ /'dzum pa mdzad pa'i zhal gyi sgo nas 'od zer grangs med dpag tu med pa bkye bas sangs rgyas kyi zhing thams cad 'od zer 
des khyab par byas nas slar yang bcom ldan 'das kyi dbu'i gtsug tu nub bo/ /de nas tshe dang ldan pa kun dga' bo stan las langs te chos gos phrag pa gcig tu bgos nas pus mo g.yas pa'i lha nga sa la btsugs te/ bcom ldan 'das ga la ba de logs su thal 
mo sbyar ba btud nas bcom ldan 'das la 'di skad ces gsol to/ /btsun pa bcom ldan 'das de bzhin gshegs pa ni rgyu ma mchis pa dang / rkyen ma mchis par 'dzum pa mi mdzad na 'dzum pa mdzad pa'i rgyu gang lags/ rkyen gang lags/ de'i tshe tshigs su 
bcad pa 'di dag kyang gsol to/ /ye shes 'byung gnas gzi brjid gzhal yas shes rab grags/ /'jig rten gsum du yon tan pha rol phyin brnyes grags/ /rgyal ba rang byung gang gi slad du 'dzum bstan pa/ /mi yi dbang pos de ni bdag la bka' stsal gsol/ 
</page>

 <page>
<ph>65</ph><p>043-33a</p>
/phyogs rnams na ni 'gro ba sems can ji snyed gnas/ /de dag kun gyi sems kyi spyod pa rnams dang ni/ /dman dang mchog dang tha ma bar ma rgyu ldan mkhyen/ /ji slad 'dzum pa mdzad pa bdag la bstan du gsol/ /lha dang de bzhin zhugs 'bar sgra ni 
gang lags dang / /mi 'am ci dang mi dang brgya byin lha min dang / /mkha' lding lto 'phye tshangs pa'i sgra dang sgra gzhan rnams/ /sangs rgyas rdul bral gsung sgra'i char yang ga la spyod/ /'od bzang nyi ma'i 'od dang nor bu'i 'od rnams dang / /brgya byin 'od dang tshangs 
pa'i 'od rnams ji snyed pa/ /ji ltar sangs rgyas 'od kyis khyab par gda' ba ltar/ /'od rnams de dag thams cad rnam par gsal ma lags/ /sangs rgyas zhing de zab mo'i chos ni rjes su thob/ /stong pa bdag med sems can gang zag med mkhyen nas/ /yod dang 
med pa'i mtha' gnyis rnam par spangs nas su/ /dus gsum chu zla 'dra bar rab tu mkhyen pa po/ /deng 'dir su zhig theg pa'i mchog la sems btud de/ /su zhig sangs rgyas rigs dang chos kyi rigs la gnas/ /su zhig dkon mchog gsum po rgya cher skyed par bgyid/ /
gang gi ched du 'dzum pa mdzad pa legs par gsungs/ /gal te rgyal ba nyan thos rnams la don ldan gsung / /de tshe bde gshegs 'dzum pa zhabs kyi pus mor nub/ /gal te rkyen gyi theg pa gsung na phrag par nub/ /gal te sangs rgyas theg gsung de tshe spyi bor nub/ /
ji ltar khyod kyis 'od zer 'bum snyed rab btang ba/ /bde bar gshegs kyi gtsug tu nub par gyur lags na/ /phan mdzad lha yi lha ste phan pa mdzad pa po/ /'di ni sangs rgyas theg par lung ston dogs ma mchis/ /de nas bcom ldan 'das kyis tshe dang ldan pa kun 
dga' bo la bka' stsal ba/ kun dga' bo khyod kyis rigs kyi bu bzang po mthong ngam/ gsol pa/ bcom ldan 'das mthong lags so/ /bka' stsal pa/ kun dga' bo rigs kyi bu bzang po 'di ni bskal pa dgu khri nyis stong na bskal pa legs par sprul pa la 
</page>

 <page>
<ph>66</ph><p>043-33b</p>
'jig rten gyi khams bkod pa chen por de bzhin gshegs pa dgra bcom pa yang dag par rdzogs pa'i sangs rgyas rnam par 'phrul pa'i rgyal po zhes bya bar 'jig rten du 'byung bar 'gyur te/ kun dga' bo de bzhin gshegs pa dgra bcom pa yang dag par rdzogs pa'i sangs 
rgyas rnam par 'phrul pa'i rgyal po de'i 'jig rten gyi khams bkod pa chen po zhes bya ba de ni 'byor par 'gyur/ rgyas pa dang / bde ba dang / lo legs pa dang / nyams dga' ba dang / mi dang skye bo mang pos gang bar 'gyur zhing lag mthil ltar mnyam pa dang / ka tsa lin di 
ltar reg na 'jam pa dang / me tog gi shing ljon pas brgyan pa dang / rol mo sna tshogs sgrogs pa dang / spos sna tshogs kyis bdugs pa dang / rtag tu rgyun mi 'chad par gdugs dang / rgyal mtshan dang / ba dan bsgreng bar 'gyur ro/ /kun dga' bo bza' ba dang / 
btung ba ni dper na sum cu rtsa gsum pa'i lha rnams kyi longs spyod ltar bsams pa tsam gyis 'grub ste/ mi de dag gis nye bar spyad pa dang / yongs su spyad pa ni de lta bur 'gyur ro/ /kun dga' bo de'i tshe 'jig rten gyi khams bkod pa chen po de rtag tu bkod pa thams cad nye 
bar ston par byed de/ des na 'jig rten gyi khams de bkod pa chen po zhes bya'o/ /kun dga' bo sangs rgyas kyi zhing der sems can gang dag skyes pa de dag thams cad kyang rgya chen po la mos pa/ theg pa chen po la yang dag par zhugs pa sha stag tu 'gyur ro/ /kun dga' 
bo de bzhin gshegs pa rnam par 'phrul pa'i rgyal po'i tshe'i tshad ni lo khrir 'gyur ro/ /yongs su mya ngan las 'das nas kyang dam pa'i chos lo bye bar gnas par 'gyur ro/ /kun dga' bo gang gi tshe de bzhin gshegs pa rnam par 'phrul pa'i rgyal po yongs su mya 
ngan las 'da' ba de'i tshe yang byang chub sems dpa' sgra rnam par grags pa 'di nga'i 'og tu de bzhin gshegs pa dgra bcom pa yang dag par rdzogs pa'i sangs rgyas kun gyi khyab bdag ces bya bar 'jig rten du 'byung bar 'gyur ro zhes byang chub sems dpa' sgra rnam par 
</page>

 <page>
<ph>67</ph><p>043-34a</p>
grags pa lung bstan nas yongs su mya ngan las 'da'o/ /de nas rigs kyi bu bzang po bar snang de las babs nas bcom ldan 'das kyi zhabs la mgo bos phyag 'tshal te/ bcom ldan 'das la 'di skad ces gsol to/ /bcom ldan 'das bdag deng slan 
chad de bzhin gshegs pa dgra bcom pa yang dag par rdzogs pa'i sangs rgyas bye ba 'bum phrag du ma dang / chos dang / dge slong gi dge 'dun la skyabs su mchi'o/ /de bzhin gshegs pa de bzhin nyid gang gis de bzhin nyid las slar ma log pa'i de bzhin gshegs 
pa'i de bzhin nyid dang / dbyer ma mchis pa'i de bzhin nyid dang / ma tshang ba ma mchis pa'i de bzhin nyid dang / rnam par mi rtog pa'i de bzhin nyid dang / skye ba ma mchis pa'i de bzhin nyid dang / mngon par 'du bgyi ba ma mchis pa'i de bzhin nyid kyis de bzhin gshegs pa de bzhin nyid 
gsung ba bzhin du bdag kyang de skad mchi'o/ /de nas tshe dang ldan pa kun dga' bos rigs kyi bu bzang po la 'di skad ces smras so/ /bzang po khyod de bzhin gshegs pa'i chos nyid rjes su thob bam/ ci na khyod ji ltar de bzhin gshegs pa de bzhin nyid gsung ba ltar khyod de 
skad smra/ bzang pos smras pa/ kun dga' bo chos thams cad kyang de bzhin gshegs pa'i chos nyid thob pa yin no/ /de ci'i phyir zhe na/ kun dga' bo 'di ltar de bzhin gshegs pas de bzhin nyid dbyer med pa nyid du thugs su chud de/ de bzhin nyid dbyer med pa gang 
yin pa der kho bo yang chud cing ji ltar kho bo chud pa de bzhin du sems can thams cad kyang chud la/ ji ltar sems can thams cad chud pa de bzhin du chos thams cad kyang chud pa'i phyir te/ btsun pa kun dga' bo de bzhin gshegs pa'i chos nyid ni gnyis kyis rab tu phye 
ba ma yin no/ /btsun pa kun dga' bo gnyis su med pa ni gang na kun tu shes pa med pa nyid dang / yongs su shes pa med pa nyid do/ /de ci'i phyir zhe na/ 'du shes yongs su shes pa'i shes pa ni sangs rgyas kyi ye shes yin pa'i phyir ro/ /de nas bcom ldan 'das 
</page>

 <page>
<ph>68</ph><p>043-34b</p>
 la tshe dang ldan pa kun dga' bos 'di skad ces gsol to/ /bcom ldan 'das rigs kyi bu bzang po ni lha dang bcas pa'i 'jig rten mgo rmongs par bgyid pa ste/ sngon yang sgyu ma'i chos nyid kyis mgo rmongs par bgyis so/ /da yang shes rab dang / ye shes kyis mgo 
rmongs par bgyid do/ /de ci'i slad du zhe na/ 'di'i shes rab dang / ye shes kyi spobs pa ni de lta bu lags pa'i slad du'o/ /de nas bcom ldan 'das kyis sgyu ma mkhan bzang po la 'di skad ces bka' stsal to/ /bzang po khyod lha dang bcas pa'i 'jig rten mgo 
rmongs par byed pa bden nam/ gsol pa/ bcom ldan 'das kyis ji ltar mgo rmongs par mdzad pa de bzhin du bdag kyang mgo rmongs par bgyid lags so/ /de ci'i slad du zhe na/ bcom ldan 'das 'di lta ste/ bdag med pa nyid kyis sems can du tha snyad 
btags te chos ston pa dang / srog med pa dang / gang zag med pa nyid kyis gang zag tu chos ston pa 'di ni mgo rmongs par bgyid pa chen po lags pa'i slad du'o/ /de bzhin gshegs pas ni byang chub kyi snying po la bzhugs nas chos 'ga' yang 'chi 'pho ba 'am/ 'gro 
ba'am/ skye ba ma gzigs mod kyi/ 'chi 'pho ba dang / 'gro ba dang / skye ba'i chos ston par yang mdzad de/ bcom ldan 'das de lta lags pas de bzhin gshegs pa yang dag par gsung ba bka' stsol ba ltar lha dang bcas pa'i 'jig rten gyi yul ga la lags/ 
de nas bcom ldan 'das kyis sgyu ma mkhan bzang po la legs so zhes bya ba byin te/ rigs kyi bu legs so legs so/ /khyod ji skad smra ba de kho na bzhin te/ 'di lta ste bdag med pa nyid kyis sems can du tha snyad btags te chos ston pa dang / srog med pa dang / 
gang zag med pa nyid kyis gang zag tu chos ston pa 'di ni mgo rmongs pa chen po yin no/ /de bzhin gshegs pas ni byang chub kyi snying po la bzhugs nas chos 'ga' yang 'chi 'pho ba 'am/ 'gro ba 'am/ skye ba ma gzigs mod kyi/ 'chi 'pho ba dang / 'gro ba dang / 
</page>

 <page>
<ph>69</ph><p>043-35a</p>
skye ba'i chos ston par yang mdzad de/ 'di la yongs su mya ngan las 'da' ba 'am/ yongs su mya ngan las bzla ba'i phyir chos ston pa'i chos ni 'ga' yang med do/ /de nas rigs kyi bu bzang pos bcom ldan 'das la rab tu 'byung bar gsol pa dang / 
bcom ldan 'das kyis byang chub sems dpa' byams pa la bka' stsal pa/ byams pa khyod kyis rigs kyi bu bzang po rab tu phyung shig /de nas byams pas rigs kyi bu bzang po rab tu phyung rdzogs par bsnyen par byas so/ /rab tu rdzogs par bsnyen nas kyang bcom ldan 
'das la 'di skad ces gsol to/ /bcom ldan 'das byang chub sems dpa' rnams ni kha dog dang / rtags dang / tshul gyis rab tu byung ba ma lags so/ /bcom ldan 'das de ci'i slad du zhe na/ byang chub sems dpa' gang zhig mtshan ma thams cad la yang chags pa 
ma mchis la sems can yongs su smin par bgyi ba'i slad du khams gsum na yang gnas na de ni byang chub sems dpa' rnams kyi rab tu byung ba lags so/ /yang de'i tshe bstan pa 'di bshad pa na srog chags lnga stong gis ni bla na med pa yang dag par rdzogs pa'i byang chub tu 
sems bskyed do/ /dge slong nyis brgya ni len pa med par zag pa rnams las sems rnam par grol lo/ /de nas bcom ldan 'das la tshe dang ldan pa kun dga' bos 'di skad ces gsol to/ /bcom ldan 'das chos kyi rnam grangs 'di'i ming ci lags/ 'di'i ming 
ji skad gzung bar bgyi/ bcom ldan 'das kyis bka' stsal pa/ sgyu ma mkhan bzang po lung bstan pa zhes bya bar zung shig /rim gyis byang chub yang dag par 'byung ba zhes bya bar yang zung shig /kun dga' bo byang chub sems dpa' gang de bzhin gshegs pas lta bar 
'dod pa dang / sems can rnams la sangs rgyas kyi mdzad pa bya bar 'dod pa des chos kyi rnam grangs 'di gzung bar bya/ bcang bar bya/ bklag par bya/ gzhan dag la yang bstan par bya'o/ /de ci'i phyir zhe na/ kun dga' bo gang gis 'di bzung ba dang / bcangs pa 
</page>

 <page>
<ph>70</ph><p>043-35b</p>
dang / bklags pa dang / gzhan dag la yang rab tu bstan pa des ni de bzhin gshegs pa mthong ba yin/ des ni sems can rnams la sangs rgyas kyi mdzad pa yang byas pa yin no/ /kun dga' bo de lta bas na khyod kyi skye bo mang po la bde ba dang / 'jig rten la snying 
brtse ba dang / 'di lta ste/ lha dang mi rnams kyi don dang / phan pa dang bde ba'i phyir chos kyi rnam grangs 'di zung shig /chongs shig /lhogs shig /kun chub par gyis shig /kun dga' bo chos gang dag gis byang chub yang dag par 'byung ba dang / theg pa chen po 'di la yang 
yang dag par 'byung bar 'gyur ba de dag ni theg pa chen po 'di las yang dag par rab tu ston to/ /des na chos kyi rnam grangs 'di byang chub yang dag par 'byung ba zhes/ kun dga' bo khyod mos par bya'o/ /khod du chud par bya'o/ /gang zhig chos kyi rnam grangs 'di glegs 
bam du byed pa 'am/ lus la srel ba de'i lus la de bzhin gshegs pa yod pa yin na gang dag gis thos nas de bzhin nyid du sgrub pa lta smos kyang ci dgos/ de nas bcom ldan 'das la rigs kyi bu bzang pos 'di skad ces gsol to/ /bcom ldan 'das chos kyi rnam 
grangs 'di ni sngon gyi dge ba'i rtsa ba skul ba zhes bgyi lags so/ /de ci'i slad du zhe na/ bcom ldan 'das 'di ltar bdag gis chos kyi rnam grangs 'di thos nas dge ba'i rtsa ba sngon bsags pa thams cad mngon sum du gyur pa'i slad du lags so/ /bcom ldan 'das kyis de 
skad ces bka' stsal nas/ rigs kyi bu bzang po dang / tshe dang ldan pa kun dga' bo dang / thams cad dang ldan pa'i 'khor de dang / lha dang / mi dang / lha ma yin dang / dri zar bcas pa'i 'jig rten yi rangs te/ bcom ldan 'das kyis gsungs pa la mngon par 
bstod do// //'phags pa dkon mchog brtsegs pa chen po'i chos kyi rnam grangs le'u stong phrag brgya pa las sgyu ma mkhan bzang po lung bstan pa zhes bya ba ste/ le'u nyi shu rtsa gcig pa rdzogs so// //rgya gar gyi 
</page>

 <page>
<ph>71</ph><p>043-36a</p>
mkhan po dzi na mi tra dang / pradz+nya barma dang / zhu chen gyi lo ts+tsha ba ban de ye shes sde la sogs pas bsgyur cing zhus te gtan la phab pa// // 
</page>


</text>