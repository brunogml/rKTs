
<text>


 <page>
<ph>257</ph><p>091-129a</p>
@#/ /rgya gar skad du/ a mr-i ta b+ha ba nA ma d+hA ra NI/ bod skad du/ bdud rtsi 'byung ba zhes bya ba'i gzungs/ sangs rgyas dang byang chub sems dpa' thams cad la phyag 'tshal lo/ /'di skad bdag gis thos pa'i dus gcig na/ bcom ldan 'das rgyal po'i 
khab byang chub kyi shing drung na/ 'khor rnam bzhi dang / lha dang / mi rnams kyis bskor nas bzhugs so/ /de nas 'khor rnams kyi nang nas khyim bdag bzang skyong gis/ bcom ldan 'das kyi 'khor rnam pa bzhi dang / rigs drug gi sems can thams cad la/ 
spos dang / sman dang / zhal zas kyi mchod pa chen po bshams nas/ bcom ldan 'das la 'di skad ces gsol to/ /bcom ldan 'das bza' ba dang / bca' ba dang / btung ba 'di rnams sems can rnams kyi don du byin gyis brlab tu gsol/ de nas 
bcom ldan 'das kyis bdud rtsi 'byung pa zhes bya ba'i ting nge 'dzin la snyoms par zhugs te/ zhal zas kyi steng du zla ba'i dkyil 'khor gyi steng du ra~M dkar po la chos thams cad rdul dang bral ba'o zhes bya ba'i sgra byung bas zhal zas kyi dri ma dag par gyur to/ /yang zla ba'i 
dkyil 'khor gyi steng du a dkar po bsams te/ zhal zas lha'i bdud rtsi dang / yo byad du gyur to/ /yang zla ba'i dkyil 'khor gyi steng du/ oM zhes pas 'phags pa dang sems can thams cad mnyes shing tshim par gyur to/ /de nas bcom ldan 'das kyis 
</page>

 <page>
<ph>258</ph><p>091-129b</p>
phyag rdo rje ltar byas te gzungs 'di gzungs so/ /oM sarba d+harma tA badzra sid+d+ha hUM/ oM a mr-i ta hUM/ na maHsarba ta thA ga te b+h+yo bi shwa mu khe b+h+yaHsarba thA khaM ut+ga te s+pha ra Na i maM ga ga na khaM swA hA/ oM na maHsarba ta thA ga ta a ba lo ki te saM b+ha ra saM b+ha ra hUM/ oM ru ru s+phu ru dz+wA la 
tiSh+Tha sid+d+ha lo tsa ni sarba ar+tha sA d+ha ne swA hA/ zhes gzungs 'di brjod ma thag tu mchod pa'i zhal zas kyis mchod nas/ 'phags pa thams cad mnyes pa dang / sems can thams cad bde bar gyur to/ /de nas khyim bdag bzang skyong gis bcom ldan 'das kyi spyan 
sngar thal mo sbyar nas 'di skad ces gsol to/ /sangs rgyas dang byang chub sems dpa' thams cad kyi mthu dang / chos kyi dbyings rnam par dag pa'i byin gyis brlabs kyi mthu dang / bdag gi bsam pa rnam par dag pa'i stobs kyis/ 'phags pa thams cad kyi 
pho brang dang / sems can thams cad kyi gnas dang / sems can thams cad kyi rgyud la chos dang zang zing gi longs spyod dpag tu med cing brjod kyis mi khyab pa/ brjod kyis mi rdzogs pa 'byung zhing rgyas par gyur cig /sangs rgyas kyi bden pa dang / chos kyi 
bden pa dang / dge 'dun gyi bden pa dang / gsang sngags dang / rig sngags dang / phyag rgya dang / ting nge 'dzin gyi bden pa'i byin gyis brlabs kyis pha rol tu phyin pa la sogs te chos kyi sbyin pa dang / bdag gi zang zing gi sbyin pa 'dis bde ba dang / dga' bar 
gyur cig /bcom ldan 'das kyis legs so zhes bya ba byin te/ khyim bdag bzang skyong legs so/ /dka' ba'i spyod pa 'di lta bu byed pa legs so/ /nga'i 'khor lha dang mi rnams kyis kyang 'di ltar mchod par bya'o/ /bcom ldan 'das kyis de skad ces bka' 
stsal nas/ thams cad dang ldan pa'i 'khor dang / khyim bdag bzang skyong rjes su yi rangs te/ bcom ldan 'das kyis gsungs pa la mngon par bstod de dga' bar gyur to/ /bdud rtsi 'byung ba zhes bya ba'i gzungs rdzogs so// //
</page>


</text>