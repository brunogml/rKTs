75-1-1a

༼ང༽ ༄༅། ༈ །སངས་རྒྱས་ཕལ་པོ་ཆེ་བཞུགས་སོ། །
(黃)  大方廣佛華嚴經第四部

75-1-1b

བམ་པོ་དང་པོ། དུམ་བུ་བཞི་པ། དེ་ནས་བྱང་ཆུབ་སེམས་དཔའི་ཚོགས་ཆེན་པོ་དེའི་ནང་ནས་བྱང་ཆུབ་སེམས་
དཔའ་ཁ་ཅིག་འདི་སྙམ་དུ་སེམས་ཏེ། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཞིང་ནི་ཅི་
ཙམ་ཞིག་ཏུ་བསམ་གྱིས་མི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་སྔོན་གྱི་སྨོན་ལམ་དང་འབྱུང་
བ་རྣམ་པར་དག་པ་ནི་ཇི་ཙམ་ཞིག་ཏུ་བསམ་གྱིས་མྱི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་
གཤེགས་པའི་སྐུ་གདུང་ནི་ཇི་ཙམ་ཞིག་ཏུ་བསམ་གྱིས་མྱི་ཁྱབ། སངས་རྒྱས་བཅོམ་ལྡན་འདས་
རྣམས་ཀྱི་སངས་རྒྱས་སྐྱེ་བ་ནི་ཇི་ཙམ་ཞིག་ཏུ་བསམ་གྱིས་མྱི་ཁྱབ་པ། སངས་རྒྱས་བཅོམ་
ལྡན་འདས་རྣམས་ཀྱི། དེ་བཞིན་གཤེགས་པའི་སྐུ་ནི་ཇི་ཙམ་ཞིག་ཏུ་བསམ་གྱིས་མྱི་ཁྱབ། 

75-1-2a

སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་གསུང་ནི་ཇི་ཙམ་ཞིག་དུ་བསམ་གྱིས་མི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་ཡེ་ཤེས་ནི་ཇི་ཙམ་ཞིག་དུ་
བསམ་གྱིས་མི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པའི་རྣམ་པར་འཕྲུལ་བ་ནི་ཇི་ཙམ་ཞིག་དུ་བསམ་གྱིས་མྱི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་ཆགས་པ་མྱི་
མངའ་བའི་རྣམ་པར་སྤྱོད་པ་ནི་ཇི་ཙམ་ཞིག་དུ་བསམ་གྱིས་མི་ཁྱབ། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་ཐར་པ་ནི་ཇི་ཙམ་ཞིག་དུ་བསམ་གྱིས་མི་ཁྱབ་སྙམ་པ་དང་། དེ་ནས་
བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་སེམས་མཁྱེན་པས་ཐུགས་སུ་ཆུད་ནས། བྱང་ཆུབ་སེམས་དཔའ་ཨུད་པ་ལའི་སྙིང་པོ། སངས་རྒྱས་ཀྱི་བྱིན་གྱི་བརླབས་ཀྱིས་བྱིན་དུ་བརླབས་
སོ། །སངས་རྒྱས་ཀྱི་ཡེ་ཤེས་ཀྱིས་བྱིན་དང་ལྡན་པར་མཛད་དོ། །དེ་བཞིན་གཤེགས་པའི་འོད་ཀྱིས་སྣང་བ་མཛད་དོ། །སངས་རྒྱས་ཀྱི་གཟི་བརྗིད་ཀྱིས་ཡོངས་སུ་རྒྱས་པར་མཛད་དོ། །སངས་རྒྱས་ཀྱི་མྱི་
འཇིགས་པ་ལ་རབ་ཏུ་བཞག་གོ། །སངས་རྒྱས་ཀྱི་ཆོས་ཀྱི་དབྱིངས་ལ་འཇུག་པ་ཁོང་དུ་ཆུད་པར་མཛད་དོ། །སངས་རྒྱས་ཀྱི་བདག་ཉིད་ཆེ་བ་ཉིད་དང་། རྫུ་འཕྲུལ་གྱི་ཡུལ་རབ་ཏུ་རྟོགས་པར་མཛད་དོ། །ཆགས་
པ་མྱེད་པའི་རྒྱུད་འབྱམ་ཀླས་པ་ལ་རབ་ཏུ་བཞག་གོ། །སངས་རྒྱས་ཐམས་ཅད་གཅིག་ནས་གཅིག་ཏུ་བརྒྱུད་པའི་རིགས་རབ་ཏུ་རྟོགས་པར་མཛད་དོ། །སངས་རྒྱས་ཀྱི་ཚུལ་གྱི་གནས་བརྗོད་དུ་མེད་པ་ལ་རབ་ཏུ་
གཞག་པ་མཛད་དོ། །དེ་ནས་བྱང་ཆུབ་སེམས་དཔའ་ཨུད་པ་ལའི་སྙིང་པོས་ཆོས་ཀྱི་དབྱིངས་ལ་འཇུག་པ་རིག་ཅིང་ཁོང་དུ་ཆུད་པས་ཆགས་པ་མེད་པའི་དབྱིངས་སུ་སྒྲུབ་པའི་ཡིད་དང་། ཆོས་ཐམས་ཅད་ལ་སྒྲིབ་པ་མེད་

75-1-2b

པར་གནས་པའི་བྱང་ཆུབ་སེམས་དཔའི་སྤྱོད་པ་དང་། ཀུན་ཏུ་བཟང་པོའི་སྨོན་ལམ་དང་ལྡན་པའི་ཡང་དག་པར་འཇུག་པ་དང་། སངས་རྒྱས་ཐམས་ཅད་ཀྱི་རྗེས་སུ་སོང་བའི་སངས་རྒྱས་བལྟ་བ་དང་། སྙིང་པོས་ལྟ་བའི་སེམས་ཅན་ཐམས་
ཅད་ཡོངས་སུ་སྦྱོང་བའི་གོ་ཅ་ཆེན་པོ་དང་། བྱང་ཆུབ་སེམས་དཔའི་ཡི་དམ་དང་། སྤྱོད་པའི་དཀྱིལ་འཁོར་རྒྱུན་ཆད་པ་མྱེད་པ་དང་། སངས་རྒྱས་ཀྱི་ཡེ་ཤེས་མངོན་པར་བསྒྲུབ་པ་སྐད་ཅིག་གི་ཆ་ཤས་ལ་རྣམ་པར་སྤྱོད་པ་དང་། 
ཐམས་ཅད་མཁྱེན་པ་ཉིད་ཀྱི་སྒོ་མཐོང་བ་མི་ཟད་པ་དང་། སོ་སོ་ཡང་དག་པར་རིག་པའི་རྣམ་པ་གཟུངས་ཐམས་ཅད་ཀྱིས་སྣང་བར་བྱས་པ་དང་ལྡན་པས་སངས་རྒྱས་ཀྱི་མཐུས་བྱང་ཆུབ་སེམས་དཔའ་པད་མོའི་སྙིང་པོ་ལ་འདི་
སྐད་ཅེས་སྨྲས་སོ། །ཀྱེ་རྒྱལ་བའི་སྲས། སངས་རྒྱས་བཅོམ་ལྡན་འདས་རྣམས་ནི། ཚད་མེད་པ་ལ་རྣམ་པར་སྤྱོད་པ་སྟེ། ཀྱེ་རྒྱལ་བའི་སྲས། སངས་རྒྱས་བཅོམ་ལྡན་འདས་རྣམས་ནི་རྣམ་པར་འཕྲུལ་བ་ཆེན་པོ་ལ་རྣམ་
པར་སྤྱོད་པའོ། །ཀྱེ་རྒྱལ་བའི་སྲས། སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་མཛད་པ་ཐམས་ཅད་ལ། སྐུའི་མཚན་ཐམས་ཅད་རབ་ཏུ་བརྙེས་པའོ། །སངས་རྒྱས་བཅོམ་ལྡན་འདས་རྣམས་ཀྱིས་ཆོས་ཀྱི་འཁོར་ལོ་
བསྐོར་བ་ནི་ཏིང་ངེ་འཛིན་དང་། དགོངས་པས་སྦྱར་བའོ། །སངས་རྒྱས་བཅོམ་ལྡན་འདས་རྣམས་ཀྱི་སོ་སོ་ཡང་དག་པར་རིག་པ་བཞི་ནི་བརྗོད་དུ་མེད་པ་ཡང་བརྗོད་དུ་ཤིན་ཏུ་བསྟན་པའོ། །སངས་རྒྱས་བཅོམ་ལྡན་
འདས་རྣམས་ནི་སངས་རྒྱས་ཀྱི་ཆོས་ཐམས་ཅད་ལ་བསམ་གྱིས་མི་ཁྱབ་པར་སྤྱོད་པའོ། །སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་གསུང་དང་དབྱངས་ནི་ཚད་མེད་པའོ། །སངས་རྒྱས་
བཅོམ་ལྡན་འདས་རྣམས་ཀྱི་ཆོས་ཀྱི་དབྱིངས་ཐུགས་སུ་ཆུད་པ་ནི་བརྗོད་དུ་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ཁྱུ་མཆོག་གི་མཐུ་ཕྱུང་བ་ནི་ཐམས་ཅད་མངོན་པར་མཁྱེན་པའོ། །ཀྱེ་རྒྱལ་

75-1-3a

བའི་སྲས་དག །སངས་རྒྱས་བཅོམ་ལྡན་འདས་རྣམས་ཀྱིས་ཆོས་ཀྱི་དབྱིངས་ཐུགས་སུ་ཆུད་ཅིང་། བསྟན་པ་ནི་སྒྲིབ་པ་མེད་པའི་མཐར་ཐུག་པའོ། །ཀྱེ་རྒྱལ་བའི་སྲས། བཅུ་པོ་འདི་དག་ནི་
སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་དབྱིངས་མཐའ་དང་དབུས་མེད་པའི་སངས་རྒྱས་ཀྱི་ཆོས་རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སྐུ་གཟུགས་ཀྱི་རྣམ་པར་དག་པ་ནི་
རྙོག་པ་མེད་པར་རྒྱུད་ཐམས་ཅད་དུ་བྱུང་བས་མཐའ་དང་དབུས་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ཆགས་པ་མེད་པའི་སྤྱན་ནི་ཆོས་ཐམས་ཅད་མཉམ་པ་ཉིད་ཀྱི་སྤྱན་མངོན་པར་སངས་རྒྱས་པས་མཐའ་དང་
དབུས་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ཆགས་པ་མེད་པའི་སྙན་ནི་འགྲོ་བ་ཐམས་ཅད་ཀྱི་སྒྲ་སྒྲིབ་པ་མེད་པར་ཐུགས་སུ་ཆུད་པས་མཐའ་དང་དབུས་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་
ཤངས་ཀྱི་སྐྱེ་མཆེད་ནི་སངས་རྒྱས་ཀྱི་མངའ་ཐམས་ཅད་ཀྱི་ཕ་རོལ་ཏུ་ཕྱིན་པ་བརྙེས་པས་མཐའ་དང་དབུས་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ཤངས་ཀྱི་སྐྱེ་མཆེད་ནི་སངས་རྒྱས་ཀྱི་ཕ་རོལ་ཏུ་ཕྱིན་པ་བརྙེས་
པས་མཐའ་དང་དབུས་མྱེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ལྗགས་ཤིན་ཏུ་ཡངས་པ་ནི་ཆོས་ཀྱི་དབྱིངས་ཐམས་ཅད་དུ་གསུང་གི་དབྱངས་རྗེས་སུ་འགྲོ་བས་མཐའ་དང་དབུས་མེད་པའོ། །སངས་རྒྱས་བཅོམ་ལྡན་
འདས་རྣམས་ཀྱི་སྐུའི་ཆོས་ཉིད་ནི་སེམས་ཅན་ཐམས་ཅད་མ་ལུས་པའི་སེམས་ཀྱི་རྣམ་པ་ལ་དེ་བཞིན་གཤེགས་པ་མཐོང་བ་རྣམ་པར་དམྱིགས་པས་མཐའ་དང་དབུས་མེད་པའོ། །སངས་རྒྱས་བཅོམ་ལྡན་འདས་
རྣམས་ཀྱི་སྐུ་དང་ཐ་མྱི་དད་ཅིང་དུས་གསུམ་ཆགས་པ་མེད་པར་ཐུགས་སུ་ཆུད་ཅིང་ཤེས་པ་དང་རྣམ་པར་དག་པས་མཐའ་དང་དབུས་མེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་རྣམ་པར་ཐར་པ་

75-1-3b

སྒྲིབ་པ་མི་མངའ་བ་ལ་རྣམ་པར་སྤྱོད་པ་ནི་སངས་རྒྱས་ཀྱི་གོ་འཕང་དང་རྣམ་པར་འཕྲུལ་པ་དང་། ཆོ་འཕྲུལ་མི་ཟད་པ་ཡང་དག་པར་སྟོན་པས་མཐའ་དང་དབུས་མེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་འཇིག་རྟེན་གྱི་
ཁམས་ཐམས་ཅད་རྣམ་པར་དག་པ་ནི་བརྗོད་དུ་མེད་པའི་རྒྱན་བྱིན་གྱིས་བརླབས་པས། སངས་རྒྱས་ཀྱི་ཞིང་ཉེ་བར་ཉོན་མོངས་པ་མེད་པ་ཡང་དག་པར་བསྟན་ཏེ། བསམ་པ་ཇི་ལྟ་བ་བཞིན་དུ་རྣམ་པར་དམྱིགས་པར་མཛད་པས་
མཐའ་དང་དབུས་མེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་བྱང་ཆུབ་སེམས་དཔའི་སྤྱོད་པའི་ཁྱད་པར་དང་། སྨོན་ལམ་ཐམས་ཅད་ཡོངས་སུ་རྫོགས་པ་ནི་རྣམ་པར་རོལ་པའི་ཡེ་ཤེས་ཀྱི་ཆོས་ཡོངས་སུ་རྫོགས་ཏེ། 
ཆོས་ཐམས་ཅད་རྫོགས་པར་བྱང་ཆུབ་པར་བྱ་བ་ལ་མཐའ་དང་དབུས་མེད་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་དབྱིངས་མཐའ་དང་དབུས་མྱེད་
པའི་སངས་རྒྱས་ཀྱི་ཆོས་རྣམས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་སྐད་ཅིག་ལ་ཡེ་ཤེས་མངོན་པར་སྒྲུབ་པ་ཡང་དག་པར་བསྟན་པའོ། །བཅུ་གང་ཞེ་ན། སྐད་ཅིག་
གཅིག་ལ་འཇིག་རྟེན་གྱི་ཁམས་ཐམས་ཅད་དུ་དགའ་ལྡན་གྱི་གནས་ནས་འཕོ་བ་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་བྱང་ཆུབ་སེམས་དཔའི་ཚེ་ཡོངས་སུ་བསྟན་པ་དང་། སྐད་ཅིག་གཅིག་
ལ་འཇིག་རྟེན་གྱི་ཁམས་ཐམས་ཅད་དུ་མངོན་པར་འབྱུང་བ་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་བྱང་ཆུབ་ཀྱི་ཤིང་དྲུང་དུ་བཞུགས་ཤིང་མངོན་པར་འཚང་རྒྱ་བ་ཡོངས་སུ་བསྟན་པ་
དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་ཆོས་ཀྱི་འཁོར་ལོ་བསྐོར་བ་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་འདུལ་བའི་སེམས་ཅན་ཡོངས་སུ་སྨིན་

75-1-4a

པའི་ཚུལ་ཇི་ལྟ་བ་བཞིན་དུ། དུས་ལ་བབ་པ་ཤེས་པས་སངས་རྒྱས་བསྙེན་བཀུར་བ་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་སེམས་ཅན་ཇི་ལྟར་འདུལ་བའི་ཚུལ་བཞིན་དུ་
དེ་བཞིན་གཤེགས་པ་བརྗོད་དུ་མེད་པ་དང་། སངས་རྒྱས་ཀྱི་སྐུ་སྣ་ཚོགས་རྣམ་པར་དམྱིགས་པ་ཡོངས་སུ་བསྟན་པ་དང་སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ། རྒྱན་སྣ་ཚོགས་དང་རྒྱན་བརྗོད་དུ་མེད་
པས། དེ་བཞིན་གཤེགས་པའི་ཁྱུ་མཆོག་གི་མཐུ་ཕྱུང་བ་དང་། ཐམས་ཅད་མཁྱེན་པའི་མཛོད་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་རྣམ་པར་དག་པ་གཅིག་མ་ཡིན་པ་
ཐམས་ཅད་ཡོངས་སུ་བསྟན་པ་དང་། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་སྐྱེ་བ་ཐམས་ཅད་དུ་དབང་པོ་དང་། བརྩོན་འགྲུས་རྣམ་པ་ཐ་དད་པ་
བྱུང་བ་དང་། མོས་པ་དང་། སྤྱོད་པ་རྣམ་པ་ཐ་དད་པ་བྱུང་བ་ལས་དུས་གསུམ་གྱི་སངས་རྒྱས་ཀྱི་རྒྱུད་མངོན་པར་འཚང་རྒྱ་བ་ཡོངས་སུ་བསྟན་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་
རྣམས་ཀྱི་སངས་རྒྱས་ཀྱི་སྐད་ཅིག་ལ་ཡེ་ཤེས་མངོན་པར་བསྒྲུབ་པ་ཡང་དག་པར་བསྟན་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་དུས་ལས་མི་འདའ་
བ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་མངོན་པར་འཚང་རྒྱ་བ་ནི། དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་དགེ་བ་རྣམ་པར་སྨིན་པ་དང་། 
རྣམ་པར་སྨིན་པ་མཉམ་པ་ཉིད་ནི་དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་ཀྱིས་སེམས་ཅན་གྱི་བསམ་པ་ཡོངས་སུ་སྨིན་པའི་བྱང་ཆུབ་སེམས་དཔའ་རྣམས་

75-1-4b

ལུང་བསྟན་པ་ནི་དེའི་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་ཀྱིས་སེམས་ཅན་གྱི་བསམ་པའི་རྒྱུད་དུ། ཆོ་འཕྲུལ་ཡོངས་སུ་བསྟན་པ་ནི་དེའི་དུས་ལ་མི་འདའ་བས་དུས་ལ་བབ་པ་ཡིན། སངས་
རྒྱས་བཅོམ་ལྡན་འདས་རྣམས་ཀྱིས་སེམས་ཅན་མོས་པ་ཇི་ལྟ་བུ་དང་ལྡན་པའི་ཚུལ་བཞིན་དུ་སྐུ་ཡོངས་སུ་བསྟན་པ་དེ་ནི་དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་
བཏང་སྙོམས་སུ་བཞུགས་པ་ནི་དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་ཡུལ་དང་། གྲོང་དང་། གྲོང་བརྡལ་དུ་གཤེགས་པ་དེ་ནི་དེའི་དུས་ལས་མི་འདའ་བས་དུས་ལ་བབ་
པ་ཡིན། སངས་རྒྱས་བཅོམ་ལྡན་འདས་རྣམས་དད་པ་ཇི་ལྟ་བུ་དང་ལྡན་པའི་ཚུལ་བཞིན་དུ་སེམས་ཅན་ཡོངས་སུ་འཛིན་པ་ན། དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་
རྣམས་སེམས་ཅན་ཀུན་ནས་ཉོན་མོངས་པ་དང་ལྡན་ཞིང་གདུལ་དཀའ་བ་ལ་གཞན་ལ་ལྟོས་པ་མི་མངའ་བར་འདུལ་བ་ནི་དེའི་དུས་ལས་མི་འདའ་བས་དུས་ལ་བབ་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་
སངས་རྒྱས་ཀྱི་རྣམ་པར་འཕྲུལ་བ་བསམ་གྱིས་མི་ཁྱབ་པས། རྣམ་པར་འཕྲུལ་བ་བསྟན་པ་ནི་དེའི་དུས་ལས་མི་འདའ་བས་དུས་ལ་བབ་པ་ཡིན། ཀྱེ་རྒྱལ་བའི་སྲས་བཅུ་པོ་དེ་དག་ནི། སངས་རྒྱས་བཅོམ་ལྡན་འདས་
རྣམས་ཀྱི་སངས་རྒྱས་ཀྱི་དུས་ལས་མི་འདའ་བའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཡུལ་དཔེ་མེད་ཅིང་བསམ་གྱིས་མི་ཁྱབ་པ་སྟེ། བཅུ་གང་ཞེ་ན། 
འཇིག་རྟེན་གྱི་ཁམས་ཐམས་ཅད་མ་ལུས་པར་སྐྱིལ་མོ་ཀྲུང་གཅིག་གིས་རྒྱས་པར་དགང་བ་དང་། དུས་ཅིག་ཏུ་སངས་རྒྱས་ཐམས་ཅད་ཡོངས་སུ་བསྟན་པ་དང་། འོད་གཟེར་གཅིག་གིས་འཇིག་རྟེན་གྱི་ཁམས་མ་ལུས་པ་

75-1-5a

ཐམས་ཅད་སྣང་བར་བྱ་བ་དང་། སྐུ་གཟུགས་གཅིག་གིས་ལུས་དང་། གཟུགས་ཐམས་ཅད་ཡོངས་སུ་བསྟན་པ་དང་། གནས་གཅིག་ན་བཞུགས་ཀྱང་འཇིག་རྟེན་གྱི་ཁམས་ཐམས་ཅད་མ་ལུས་
པར་བྱོན་པའི་སྐུར་འགྱུར་བ་དང་། ཡེ་ཤེས་གཅིག་རྟོགས་པས་ཆོས་ཐམས་ཅད་ལ་སྒྲིབ་པ་མེད་པར་འགྱུར་བ་དང་། ཐུགས་གཅིག་བསྐྱེད་པས་ཆོས་ཀྱི་དབྱིངས་ཐམས་ཅད་མ་ལུས་པར་རྒྱས་པར་འགེངས་པ་དང་། 
སངས་རྒྱས་ཀྱི་ཆེ་བ་ཉིད་ཚད་མྱེད་པ་དང་ལྡན་པའི་གཤེགས་སྟབས་གཅིག་གིས་དེ་ཁོ་ན་ཉིད་ཡང་དག་པར་བསྟན་པ་དང་། དུས་གསུམ་ཐམས་ཅད་སངས་རྒྱས་ཀྱི་གོ་འཕང་གིས་རྒྱས་པར་འགེངས་པ་དང་། འགྲོ་བ་
ཐམས་ཅད་དང་མ་འདྲེས་པར་བཞུགས་ཤིང་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་དང་། མྱི་དམྱིགས་པའི་ཚུལ་གྱིས་རྒྱུད་ཀྱི་ཚུལ་གཅིག་པ་སྟེ། ཀྱེ་རྒྱལ་བའི་
སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཡུལ་དཔེ་མྱེད་ཅིང་བསམ་གྱིས་མྱི་ཁྱབ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་དེ་བཞིན་གཤེགས་པ་རྣམས་ཀྱི་སངས་རྒྱས་
ཀྱི་བྱིན་གྱིས་བརླབ་མངོན་པར་སྒྲུབ་པའི་ཡེ་ཤེས་ཏེ། བཅུ་གང་ཞེ་ན། འཇུག་པ་མྱེད་པའི་ཆོས་ཐམས་ཅད་ལ་འཇུག་པས། སྨོན་ལམ་མངོན་པར་བསྒྲུབ་པའི་ཡེ་ཤེས་དང་། ལུས་མེད་པ་ལ་ལུས་མངོན་པར་
བསྒྲུབ་པའི་ཡེ་ཤེས་དང་། ཆོས་ཐམས་ཅད་མྱི་གཉིས་པ་ལ་མངོན་པར་འཚང་རྒྱ་བ་མངོན་པར་བསྒྲུབ་པའི་ཡེ་ཤེས་དང་། སེམས་ཅན་གྱི་མཐར་ཐུག་པར་བདག་མྱེད་པ་ལ་སེམས་ཅན་འདུལ་བར་མངོན་པར་སྒྲུབ་པའི་ཡེ་ཤེས་དང་། 
ཆོས་ཐམས་ཅད་མཚན་མ་སྣ་ཚོགས་མངོན་པར་བསྒྲུབ་པའི་ཡེ་ཤེས་དང་། འཇིག་རྟེན་གྱི་ཁམས་ཀྱི་ཡུལ་མ་སྐྱེས་པ་ལ་འཇིག་རྟེན་གྱི་ཁམས་འདུ་བ་དང་། འཇིག་པ་མངོན་པར་བསྒྲུབ་པའི་ཡེ་ཤེས་དང་། ཡུལ་ཐམས་

75-1-5b

ཅད་མངོན་པར་འདུ་བྱ་བ་མེད་པ་ལ། ལས་ཀྱི་རྣམ་པར་སྨིན་པ་མངོན་པར་བསྒྲུབ་པའི་ཡེ་ཤེས་དང་། ཆོས་ཐམས་ཅད་བརྗོད་དུ་མེད་པ་ལ། ཆོས་ཀྱི་དབྱིངས་སུ་གསུང་མངོན་པར་བསྒྲུབ་པའི་ཡེ་ཤེས་དང་། ཆོས་ཐམས་
ཅད་ཀུན་ནས་ཉོན་མོངས་པ་དང་། རྣམ་པར་བྱང་བས་འཇུག་པ་མེད་པ་ལ་ཀུན་ནས་ཉོན་མོངས་པ་དང་། རྣམ་པར་བྱང་བ་མངོན་པར་བསྒྲུབ་པའི་ཡེ་ཤེས་དང་། ཆོས་ཐམས་ཅད་མ་སྐྱེས་པ་ལ་སྐྱེ་བ་དང་། འཇིག་རྟེན་པའི་
མཚན་ཉིད་རྟེན་ཅིང་འབྲེལ་བར་འབྱུང་བ་མངོན་པར་བསྒྲུབ་པའི་ཡེ་ཤེས་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་དེ་བཞིན་གཤེགས་པ་རྣམས་ཀྱི་མངོན་པར་བསྒྲུབ་པའི་ཡེ་ཤེས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་
རྒྱས་བཅོམ་ལྡན་འདས་རྣམས་ཀྱི་ཚད་མེད་པའི་ཁོངས་སུ་ཆུད་པ་དག་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སྐུ་ནི་དུས་གསུམ་ཐམས་ཅད་ཀྱི་རྗེས་སུ་འབྲང་བའི་ཁོངས་སུ་ཆུད་པ་ཡིན། 
སངས་རྒྱས་བཅོམ་ལྡན་འདས་རྣམས་སེམས་ཅན་ཐམས་ཅད་འདུལ་བར་མཛད་པ་ནི། ཆོ་འཕྲུལ་ཆེན་པོ་གསུམ་གྱི་ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་ཚིག་རབ་ཏུ་དབྱེ་བ་ཐམས་ཅད་ལ་མཁས་
པ་ནི་སངས་རྒྱས་ཀྱི་ཆོས་ཀྱི་གཟུངས་ཐམས་ཅད་ཀྱི་ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་འཁོར་ལོ་ཐམས་ཅད་ནི་དེ་བཞིན་གཤེགས་པའི་སོ་སོ་ཡང་དག་པར་རིག་པ་བཞིའི་
ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་སེམས་ཅན་ཐམས་ཅད་ཡོངས་སུ་མྱི་གཏོང་བ་ནི་ཐུགས་རྗེ་ཆེན་པོའི་ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་རྟག་ཏུ་མཉམ་པར་
གཞག་པ་ནི་དུས་ཐམས་ཅད་དུ་སེམས་ཅན་ཐམས་ཅད་ལ་རྣམ་པར་གཟིགས་པའི་ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་དགེ་བའི་རྩ་བ་ནི་སེམས་ཅན་རྣམ་པར་འདུལ་བ་ཐམས་ཅད་ཁོངས་

75-1-6a

སུ་ཆུད་པ་ཡིན། སངས་རྒྱས་བཅོམ་ལྡན་འདས་ཀྱི་ཆགས་པ་མི་མངའ་བར་སྤྱོད་པ་ནི་ཆོས་ཀྱི་དབྱིངས་ཐམས་ཅད་ཁོངས་དུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་སྐད་ཅིག་
གཅིག་ཏུ་ནི་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་སྐྱེ་བ་ཐམས་ཅད་ཁོངས་སུ་ཆུད་པ་ཡིན། སངས་རྒྱས་བཅོམ་ལྡན་འདས་རྣམས་ཀྱི་ཉི་མ་གཅིག་ཏུ་ནི་དུས་གསུམ་གྱི་བསྐལ་པའི་
གྲངས་ཁོང་དུ་ཆུད་པར་བསྟན་པ་ཐམས་ཅད་ཁོངས་སུ་ཆུད་པ་ཡིན། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཚད་མེད་པའི་ཁོངས་སུ་ཆུད་པའོ། །ཀྱེ་རྒྱལ་བའི་སྲས་བཅུ་
པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བ་རྣམས་ཏེ། བཅུ་གང་ཞེ་ན། བདུད་ཀྱི་དཀྲུགས་མ་རབ་ཏུ་འཇོམས་ཞིང་རྣམ་པར་འཐོར་བ་ནི་སངས་རྒྱས་
བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །མུ་སྟེགས་ཅན་གཞན་དང་ཕས་ཀྱི་རྒོལ་བ་ཚར་གཅད་པ་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་
བཟོད་པར་དཀའ་བའོ། །འདུལ་བའི་སེམས་ཅན་ཐམས་ཅད་རབ་ཏུ་ཚིམ་པར་མཛད་པ་ནི། སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །སེམས་ཅན་
འདུལ་བའི་དབང་གིས་འཇིག་རྟེན་གྱི་ཁམས་ཐམས་ཅད་ཏུ་གཤེགས་པ་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །ཆོས་ཀྱི་དབྱིངས་ཐུགས་སུ་ཆུད་པའི་ཡེ་ཤེས་ནི་སངས་རྒྱས་
བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །འཇིག་རྟེན་གྱི་ཁམས་ཐམས་ཅད་མ་ལུས་པར་སྐུས་ཁྱབ་ཅིང་སངས་རྒྱས་ཀྱི་སྐུ་རྣམ་པར་ཕྱེ་བ་སྣ་ཚོགས་ཐམས་ཅད་དུ། 

75-1-6b

མི་གཉིས་པ་ནི། སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །གསུང་གི་ཡན་ལག་ཐམས་ཅད་ལ་སེམས་ཅན་མོས་པར་བྱ་བ་དང་། ཐོས་པར་བྱ་བ་དང་། 
གདུལ་བར་བྱ་བ་དོན་ཡོད་པར་ཡང་དག་པར་རིག་པ་ཐོགས་པ་མྱེད་པས་བསྟན་པའི་ཚུལ་དུ་སོ་སོ་ཡང་དག་པར་རིག་པ་བཞི་འབྱུང་བ་ནི། སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་
བཟོད་པར་དཀའ་བའོ། །སངས་རྒྱས་བཅོམ་ལྡན་འདས་ཀྱི་བ་སྤུའི་བུ་ག་གཅིག་ནས་དེ་བཞིན་གཤེགས་པ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་བསམ་གྱིས་མི་ཁྱབ་ཅིང་། 
ཐོགས་པ་མེད་པའི་ཚུལ་དུ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་ཐབས་ཀྱིས་འབྱུང་ཞིང་དེ་བཞིན་དུ་སངས་རྒྱས་ཀྱི་སྐུའི་བ་སྤུའི་བུ་ག་ཐམས་ཅད་ནས་འབྱུང་བ་ནི་སངས་རྒྱས་བཅོམ་
ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡུལ་ཤིན་ཏུ་ཕྲ་བ་གཅིག་ལ་སངས་རྒྱས་ཀྱི་ཞིང་འཇིག་
རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཡོངས་སུ་སྟོན་ཅིང་། སངས་རྒྱས་ཀྱི་རྒྱན་དང་རང་བཞིན་གྱི་ལྷབ་ལྷུབ་དང་། ཆོས་ཀྱི་འཁོར་ལོ་སྐོར་བ་རྒྱུན་མི་འཆད་ཅིང་སེམས་ཅན་རྣམ་པར་
འདུལ་བ་ཐོགས་པ་མེད་པ་ལ་འཇིག་རྟེན་གྱི་ཁམས་དེ་དག་ཏུ་གཏོགས་པ་རྣམས་ལའང་མི་བདེ་བ་དང་། གནོད་པ་མེད་ཀྱང་རྡུལ་ཤིན་ཏུ་ཕྲ་བ་དེའང་ཡངས་པར་མ་བྱས། འཇིག་རྟེན་གྱི་ཁམས་དེ་དག་ཀྱང་ཆུང་བར་
མ་བྱས་པར་ཇི་ལྟར་གནས་པའི་ཆོས་ཀྱི་དབྱིངས་ཀྱང་ཐུགས་སུ་ཆུད་པའི་ཡེ་ཤེས་མངའ་བ་ནི། སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །མུན་པ་མེད་པའི་

75-1-7a

ཁམས་དེ་བཞིན་གཤེགས་པས་མངོན་པར་སངས་རྒྱས་ཏེ། སངས་རྒྱས་ཀྱི་ཆོས་ཐམས་ཅད་ལ་མུན་པ་མེད་ཅིང་སྒྲིབ་པ་མི་མངའ་ལ་སེམས་ཅན་ཕ་རོལ་ཀྱི་སྒྲིབ་པ་སྣ་ཚོགས་ཀྱི་གནས་རྣམ་པར་
སེལ་ན། དེ་ལ་དེ་བཅོམ་ལྡན་འདས་དེ་བཞིན་གཤེགས་པའི་སྟོབས་བཅུ་དང་ལྡན་པ་ནི། སངས་རྒྱས་བཅོམ་ལྡན་འདས་རྣམས་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བ་སྟེ། ཀྱེ་རྒྱལ་བའི་སྲས་བཅུ་པོ་
དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྒྱ་ཆེ་བའི་ཆོས་བཟོད་པར་དཀའ་བའོ། །ཀྱེ་རྒྱལ་བའི་སྲས་དག་བཅུ་པོ་འདི་དག་ནི། སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་རྣམ་
པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་དག་པ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་ཡང་དག་པར་སྒྲུབས་པ་བདག་ཉིད་ཆེ་བ་ནི་སྔོན་གྱི་མཐའ་ནས་རྣམ་པ་ཐམས་ཅད་དུ་ཁ་
ན་མ་ཐོ་བ་མེད་ཅིང་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ཀྱི་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་ཀྱི་རྒྱུད་དུ་རིགས་དང་ལྡན་པར་འབྱུང་བའི་བདག་ཉིད་ཆེ་བ་ནི། དེ་
བཞིན་གཤེགས་པའི་རིགས་རྣམ་པར་དག་པས། རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ནི་རྣམ་པར་ཤེས་པ་ལ་མི་གནས་པ་སྟེ། 
སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་ཕྱི་མའི་མཐའི་མུར་ཐུག་པར་གནས་པས། རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་། ཤིན་ཏུ་རྣམ་པར་དག་པའོ། །སངས་རྒྱས་
བཅོམ་ལྡན་འདས་རྣམས་ནི་དུས་གསུམ་ལ་མི་གནས་པར་རྣམ་པར་སྤྱོད་ཅིང་ཆོས་ཐམས་ཅད་ལ་རྟེན་པར་ཡང་དག་པར་དགྲ་བཅོམ་པས་སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི། རྣམ་པ་

75-1-7b

ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ནི་དངོས་པོ་རྣམ་པ་ཐ་དད་པ་ལ་རྣམ་པར་གཞག་པ་གཅིག་གིས་ལེན་པ་མེད་པས་སངས་རྒྱས་བཅོམ་ལྡན་འདས་
རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ནི་སྔོན་གྱི་མཐའ་དང་། ཕྱི་མའི་མཐར་ཆོས་ཀྱི་དབྱིངས་ལ་གནས་པས། 
མཉམ་པའི་བསོད་ནམས་མི་ཟད་པ་དང་ལྡན་པས་མི་ཟད་པའི་བསོད་ནམས་མངའ་བ་སྟེ། སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་དུ་རྣམ་པར་
དག་པའོ། །སངས་རྒྱས་བཅོམ་ལྡན་འདས་རྣམས་ནི་སྐུ་གཟུགས་དང་ཁ་དོག་མཐའ་ཡས་པས། འཇིག་རྟེན་གྱི་ཁམས་ཐམས་ཅད་ན་སེམས་ཅན་འདུལ་བའི་དུས་དང་དབང་གིས་ཆགས་པ་མེད་པར་བཞུགས་
པས། སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ནི་མི་འཇིགས་པ་བཞི་བརྙེས་
པས་བག་ཚ་བ་མི་མངའ་བར་བཞུགས་ཤིང་། ཁྱུ་མཆོག་དང་སེང་གེའི་ང་རོ་འབྱིན་ཏེ་རྒོལ་བའི་ནང་ན་སྟག་ལྟ་བུ་མཐུ་དང་ལྡན་པ་ལ་ཆོས་ཐམས་ཅད་བསྟན་པ་ལ་ཐུགས་སྒྲོན་མ་ལྟ་བུ་མངའ་བས། 
སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་ནི་ཡོངས་སུ་མྱ་ངན་ལས་
འདས་ནས་བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པ་ཞིག་ལོན་ཡང་མཚན་ཀྱི་ཚིག་ཐོས་པ་ཙམ་གྱིས་བཞུགས་པ་དང་འདྲ་བར་སེམས་ཅན་རྣམས་ཀྱི་ཡོན་ཤིན་ཏུ་སྦྱོང་ཞིང་མྱ་ངན་ལས་འདས་ནས། 

75-1-8a

དེ་སྲིད་ཀྱི་ཡུན་རིང་པོ་འདས་ཀྱང་སངས་རྒྱས་ལ་བསྐྱེད་པའི་ཡོན་ཏན་ཟད་པར་མི་འགྱུར་བས། སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་
མེད་ཅིང་ཤིན་ཏུ་རྣམ་པར་དག་པའོ། །སངས་རྒྱས་བཅོམ་ལྡན་འདས་རྣམས་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པ་དག་ན་བཞུགས་ཤིང་འཇིག་རྟེན་གྱི་ཁམས་རྒྱང་རིང་པོ་ན་བཞུགས་
ཀྱང་འཇིག་རྟེན་གྱི་ཁམས་འདི་སེམས་ཅན་རྣམས་ཀྱིས་རྗེས་སུ་དྲན་པར་བྱས་ནས་སྐུ་མངོན་པར་སྟོན་པ་མཛད་པས། སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་
ན་མ་ཐོ་བ་མྱེད་ཅིང་ཤིན་ཏུ་རྣམ་པར་དག་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་བདག་ཉིད་ཆེ་བ་ནི་རྣམ་པ་ཐམས་ཅད་དུ་ཁ་ན་མ་ཐོ་བ་
མེད་ཅིང་ཤིན་ཏུ་རྣམ་པར་དག་པའོ། །ཀྱེ་རྒྱལ་བའི་སྲས་དག་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྣམ་པར་དག་པ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་
འདས་རྣམས་ནི། སངས་རྒྱས་ཀྱི་ཚངས་པའི་སྤྱོད་པ་རྣམ་པར་དག་པ་ལ་སྔོན་གྱི་སྨོན་ལམ་གྱིས་ཤིན་ཏུ་རྣམ་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་ཆགས་པ་མེད་པའི་
ཚུལ་ཁྲིམ་ཀྱིས་ཤིན་ཏུ་རྣམ་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་སེམས་ཅན་ཐམས་ཅད་ཀྱི་ཉོན་མོངས་པ་སེལ་བས་ཤིན་ཏུ་རྣམས་པར་དག་པ་ཡིན། སངས་རྒྱས་བཅོམ་ལྡན་འདས་
རྣམས་ནི་སངས་རྒྱས་ཀྱི་ཞིང་གིས་ཤིན་ཏུ་རྣམ་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་འཁོར་གྱིས་ཤིན་ཏུ་རྣམས་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་རིགས་

75-1-8b

རྣམ་པར་དག་པས་ཤིན་ཏུ་རྣམ་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་གཟུགས་ཀྱི་སྐུའི་མཚན་དང་། དཔེ་བྱད་བཟང་པོ་རྣམ་པར་དག་པས་ཤིན་ཏུ་རྣམ་པར་དག་པ་ཡིན། སངས་རྒྱས་
བཅོམ་ལྡན་འདས་རྣམས་ནི་ཆོས་ཀྱི་སྐུ་རྙོག་པ་མེད་པས་ཤིན་ཏུ་རྣམ་པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་ཐམས་ཅད་མཁྱེན་པའི་ཡེ་ཤེས་ཀྱི་ཕུང་པོ་སྒྲིབ་པ་མེད་པས་ཤིན་ཏུ་རྣམ་
པར་དག་པ་ཡིན། སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་རྣམ་པར་ཐར་པ་ཐམས་ཅད་ལ་མཐུ་ཆེན་པོ་བསྙེས་ཤིང་། ཕ་རོལ་ཏུ་ཕྱིན་པ་དམ་པ་བརྙེས་པས་ཤིན་ཏུ་རྣམ་པར་དག་པ་
ཡིན་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཤིན་ཏུ་རྣམ་པར་དག་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་མཛད་
པ་འཇིག་རྟེན་གྱི་ཁམས་ཐམས་ཅད་དུ་འབྱུང་ཞིང་དུས་ཐམས་ཅད་དུ་གནས་པ་སྟེ། བཅུ་གང་ཞེ་ན། སངས་རྒྱས་རྗེས་སུ་དྲན་པ་ཐོབ་པའི་སེམས་ཅན་རྣམས་ལ་དུས་ཐམས་ཅད་དུ་སངས་རྒྱས་བསྟན་པ་
དང་། སེམས་ཅན་སེམས་ཅང་ཤེས་དང་ལྡན་པ་རྣམས་ལ། དུས་ཐམས་ཅད་དུ་ཆོས་བསྟན་པ་དང་། སེམས་ཅན་སངས་རྒྱས་ལ་དད་པའི་སེམས་དང་ལྡན་པའི་དགེ་བའི་རྩ་བ་དུས་ཐམས་ཅད་དུ་བསྐྱེད་པ་དང་། ཆོས་
ཀྱང་སྐྱོན་མེད་པར་འདས་པའི་སེམས་ཅན་རྣམས་དུས་ཐམས་ཅད་དུ་ཡེ་ཤེས་ཁོང་དུ་ཆུད་པར་བྱ་བ་དང་། འགྲོ་བ་ཐམས་ཅད་དུ་སངས་རྒྱས་ཀྱི་མཛད་པ་དུས་ཐམས་ཅད་དུ་རྒྱུན་མི་འཆད་པ་དང་། དེ་བཞིན་
གཤེགས་པ་རྣམས་འཇིག་རྟེན་གྱི་ཁམས་ཐམས་ཅད་དུ་དུས་ཐམས་ཅད་དུ། ཆགས་པ་མི་མངའ་བར་གཤེགས་པ་དང་། སེམས་ཅན་ཐམས་ཅད་ལ་ཐུགས་རྗེ་ཆེན་པོ་དུས་ཐམས་ཅད་དུ་མྱི་གཏོང་

75-1-9a

བ་དང་། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་སྤྲུལ་པ་དུས་ཐམས་ཅད་དུ་ཐོགས་པ་མེད་པ་དང་། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་
འཕྲུལ་པ་སྣ་ཚོགས་དུས་ཐམས་ཅད་དུ་ཐོགས་པ་མེད་པ་དང་། སངས་རྒྱས་བཅོམ་ལྡན་འདས་རྣམས་ཆོས་ཀྱི་དབྱིངས་གནས་པའི་སངས་རྒྱས་དུས་ཐམས་ཅད་དུ་འབྱུང་བ་སྟེ། ཀྱེ་རྒྱལ་བའི་སྲས་
བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་མཛད་པ་འཇིག་རྟེན་གྱི་ཁམས་ཐམས་ཅད་དུ་གནས་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་རྒྱ་མཚོ་མི་ཟད་པའི་ཚུལ་རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་དེ་བཞིན་གཤེགས་པའི་སྐུ་ཡེ་ཤེས་རྒྱ་
མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་ཕྲིན་ལས་ཚད་མེད་པ་བརྙེས་པས་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་སངས་
རྒྱས་ཀྱི་སྤྱན་གྱི་ཡུ་ལ་མངའ་བས་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་དགེ་བའི་རྩ་བ་ཚད་མེད་པ་བསམ་གྱིས་མི་ཁྱབ་པ་མངའ་བས་ཡེ་ཤེས་རྒྱ་མཚོ་མི་ཟད་པའོ། །
སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་ཆར་མངོན་པར་འབབ་པས་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་ཡོན་ཏན་ལེགས་པ་མང་པོ་
མངའ་བས་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་སྔོན་གྱི་མཐའི་མུར་ཐམས་ཅད་མཁྱེན་པའི་སྨོན་ལམ་དང་ཁྱད་པར་མངའ་བས་ཡེ་ཤེས་རྒྱ་མཚོ་མི་ཟད་པའོ། 

75-1-9b

སངས་རྒྱས་བཅོམ་ལྡན་འདས་རྣམས་ནི་ཕྱི་མའི་མཐའི་མུར་འགྲོ་བ་ཐམས་ཅད་སངས་རྒྱས་ཀྱི་ཕྲིན་ལས་རྒྱུན་མི་འཆད་པར་སྒྲུབ་པས་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་
ནི་སེམས་ཅན་གྱི་རིགས་ཐམས་ཅད་མ་ལུས་པའི་སེམས་དང་སྤྱོད་པ་ལ་ཡེ་ཤེས་རྒྱ་མཚོ་མི་ཟད་པའོ། །སངས་རྒྱས་བཅོམ་ལྡན་འདས་རྣམས་ནི་ཐམས་ཅད་མཁྱེན་པའི་བསོད་ནམས་ཟིལ་གྱིས་མི་
ནོན་པས་ཡེ་ཤེས་རྒྱ་མཚོ་མི་ཟད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་རྒྱ་མཚོ་མི་ཟད་པའོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཚུལ་རྣམས་ཏེ། བཅུ་གང་ཞེ་ན། འདི་ལྟ་སྟེ་ཕ་རོལ་ཏུ་ཕྱིན་པ་ཐམས་ཅད་ཀྱིས་མངོན་པར་འབྱུང་བ་འདི་ནི་སངས་
རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཆོས་ཐམས་ཅད་ལ་མི་མཁྱེན་པ་གང་ཡང་མི་མངའ་བ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཆོས་
ཐམས་ཅད་ཀྱང་ཐུགས་རྗེ་ཆེན་པོ་དང་ལྡན་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཐམས་ཅད་ཀྱང་སྟོབས་བཅུ་ཚད་མེད་པ་དང་ལྡན་པ་འདི་ནི་སངས་རྒྱས་བཅོམ་ལྡན་
འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཐམས་ཅད་ཀྱང་བླ་ན་མེད་པའི་ཆོས་ཀྱི་འཁོར་ལོ་རབ་ཏུ་བསྐོར་བ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཐམས་ཅད་ཀྱང་
སེམས་ཅན་འདུལ་བ་ལ་ཡང་དག་པར་ཞུགས་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཐམས་ཅད་ཀྱང་འགྲོ་བ་ཐམས་ཅད་ཀྱི་དོན་དུ་མངོན་པར་སངས་རྒྱས་པ་འདི་ནི་

75-1-10a

སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་འདུལ་བའི་སེམས་ཅན་རྣམས་འདུལ་བ་ལ་ཐོགས་པ་མི་མངའ་བ་འདི་ནི་སངས་རྒྱས་བཅོམ་ལྡན་འདས་རྣམས་
ཀྱི་ཚུལ་ཡིན་ནོ། །འདི་ལྟ་སྟེ་མི་གཉིས་པར་ཡང་དག་པར་སྤྱོད་པའི་མཚན་ཉིད་ཀྱིས་ཆོས་ལ་རབ་ཏུ་གཞོལ་བ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཚུལ་ཡིན་ནོ། །འདི་ལྟ་སྟེ་ཇི་ལྟར་
ཡོངས་སུ་སྨིན་པར་འགྱུར་བ་དང་། དུལ་བར་འགྱུར་པའི་སེམས་ཅན་རྣམས་ལ་སངས་རྒྱས་ཀྱི་ཡུལ་མུ་མེད་པས་སངས་རྒྱས་ཀྱི་ཡོངས་སུ་མྱ་ངན་ལས་འདའ་བ་སྟོན་པ་འདི་ནི་སངས་རྒྱས་བཅོམ་ལྡན་འདས་ཀྱི་ཚུལ་ཡིན་ཏེ། ཀྱེ་རྒྱལ་
བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཚུལ་ལོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་མཐའ་ཡས་པ་
ཤིན་ཏུ་བསྟན་པའི་སྒོ་རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་སེམས་ཅན་གྱི་ཁམས་ཤིན་ཏུ་བསྟན་པའི་སྒོར་མཐའ་ཡས་པའོ། །སངས་རྒྱས་བཅོམ་
ལྡན་འདས་རྣམས་ནི་སེམས་ཅན་གྱི་སྤྱོད་པ་སྣ་ཚོགས་ཤིན་ཏུ་བསྟན་པའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ནི་སེམས་ཅན་ཐམས་ཅད་ཀྱི་ལས་དང་རྣམ་པར་
སྨིན་པ་ཤིན་ཏུ་བསྟན་པའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ནི་སེམས་ཅན་ཐམས་ཅད་ལ་གདམས་ངག་དང་མན་ངག་ཤིན་ཏུ་བསྟན་པའི་སྒོར་མཐའ་ཡས་
པའོ། །སངས་རྒྱས་བཅོམ་ལྡན་འདས་རྣམས་ནི་སེམས་ཅན་མཐའ་ཡས་པ་རྣམ་པར་སྤྱོད་པའི་ནན་ཏན་གྱི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ནི་བྱང་ཆུབ་

75-1-10b

སེམས་དཔའི་སྤྱོད་པ་ཐམས་ཅད་ལ་གདམས་ངག་དང་མན་ངག་གིས་ཡོངས་སུ་གཞོལ་བའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ནི་བྱང་ཆུབ་སེམས་དཔའ་ཁྱད་པར་
གྱི་སྨོན་ལམ་རྣམ་པ་ཐ་དད་པས་འབྱུང་བ་ཤིན་ཏུ་བསྟན་པའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་ཐམས་ཅད་མ་ལུས་པའི་འདུ་བ་དང་འཇིག་པ་
ཤིན་ཏུ་བསྟན་པའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་ཀྱི་སངས་རྒྱས་ཀྱི་ཞིང་རྣམ་པར་དག་པ་ནི་བྱང་ཆུབ་སེམས་དཔའི་བསམ་པ་དང་མོས་པ་ཇི་ལྟ་བ་བཞིན་དུ་ཡོངས་སུ་བསྟན་
པའི་སྒོར་མཐའ་ཡས་པའོ། །སངས་རྒྱས་བཅོམ་ལྡན་འདས་རྣམས་ཀྱི་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་གཅིག་ནས་
གཅིག་ཏུ་བརྒྱུད་པ་ནི་བསྐལ་པ་ཡངས་པ་དེ་དང་དེ་དག་ཏུ་བསྟན་ཅིང་བརྗོད་པ་དང་། ཡོངས་སུ་བཤད་པས། སངས་རྒྱས་ཀྱི་ཡེ་ཤེས་ཐམས་ཅད་ཁོང་དུ་ཆུད་པར་བྱ་བའི་སྒོར་མཐའ་ཡས་པ་སྟེ། 
ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཆོས་མཐའ་ཡས་པ་ཤིན་ཏུ་བསྟན་པའི་སྒོའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་
བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་སེམས་ཅན་རྣམས་ལ་བསྒྲུབ་པ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སྐུ་ཡོངས་སུ་བསྟན་པ་ནི་སེམས་
ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །སངས་རྒྱས་བཅོམ་ལྡན་འདས་རྣམས་ཀྱི་གསུང་ཡང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །སངས་རྒྱས་

75-1-11a

བཅོམ་ལྡན་འདས་རྣམས་ལེན་པ་མང་བ་ཡང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་པོ། །སངས་རྒྱས་བཅོམ་ལྡན་འདས་རྣམས་ལེན་པ་མི་མཛད་པ་ཡང་སེམས་ཅན་
རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །ས་དང་ཆུ་དང་མྱེ་དང་། རླུང་གིས་ཀྱང་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །
སངས་རྒྱས་བཅོམ་ལྡན་འདས་རྣམས་ནི་བྱིན་ཀྱིས་བརླབས་ཀྱི་ཡུལ་དང་མི་དམིགས་པ་ཐམས་ཅད་ཡུལ་དུ་མཛད་པས་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །སངས་
རྒྱས་བཅོམ་ལྡན་འདས་རྣམས་ཀྱི་མཚན་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །སངས་རྒྱས་བཅོམ་ལྡན་འདས་རྣམས་ནི་ཞིང་ལ་དམྱིགས་པར་མཛད་པས་ཀྱང་སེམས་
ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་བོ། །སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་ཞིང་རྣམ་པར་དག་པས་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་
ལས་བསྒྲུབ་པོ། །སངས་རྒྱས་བཅོམ་ལྡན་འདས་རྣམས་མྱི་གསུང་བར་བཞུགས་པ་ཡང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་བསྒྲུབ་སྟེ། ཀྱེ་རྒྱལ་བའི་སྲས་བཅུ་པོ་
དེ་དག་ནི་སངས་རྒྱས་བཅོམ་ལྡན་འདས་ཀྱི་སངས་རྒྱས་ཀྱི་ཕྲིན་ལས་སེམས་ཅན་རྣམས་ལ་བསྒྲུབ་པའོ།།        །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་གཉིས་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་
ལྡན་འདས་རྣམས་ཀྱི་སེམས་ཅན་གྱི་གཙོ་བོའི་ཆོས་ཏེ། བཅུ་གང་ཞེ་ན། སྨོན་ལམ་ཆེན་པོ་ལ་རབ་ཏུ་བརྟེན་ཞིང་སྨོན་ལམ་ཞིག་པ་མི་མངའ་བས་ཇི་སྐད་དུ་གསུང་བ་དེ་ལྟར་མཛད་ཅིང་གཉིས་སུ་

75-1-11b

མི་གསུང་བ་འདི་ནི་སེམས་ཅན་གྱི་གཙོ་བོའི་ཆོས་དང་པོའོ། །ཕྱི་མའི་མཐའི་མུར་ཐུག་པའི་བསྐལ་པ་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་ལ་ཡོན་ཏན་ཐམས་ཅད་ཡོངས་སུ་རྫོགས་པར་མཛད་པས་
རབ་ཏུ་བརྩོན་ཞིང་སྒྱིད་ལུག་པ་མི་མངའ་བ་འདི་ནི་སེམས་ཅན་གྱི་གཙོ་བོའི་ཆོས་གཉིས་པའོ། །སེམས་ཅན་འདུལ་བར་འགྱུར་བ་གཅིག་གཅིག་གཟིགས་ཀྱང་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་
མེད་པར་གཤེགས་ཤིང་འཇིག་རྟེན་གྱི་ཁམས་ཐམས་ཅད་དུ་གཤེགས་པ་ལ་ཐག་ཐོགས་མེད་པ་འདི་ནི་སེམས་ཅན་གྱི་གཙོ་བོའི་ཆོས་གསུམ་པའོ། །ཞེ་སྡང་བའི་སེམས་ཅན་རྣམས་ལ་ཐུགས་རྗེ་ཆེན་པོས་
སྙོམས་པ་དང་། དད་པའི་སེམས་ཅན་རྣམས་ལ་ཐུགས་རྗེ་ཆེན་པོས་སྙོམས་པ་འདི་ནི་སེམས་ཅན་གྱི་གཙོ་བོའི་ཆོས་བཞི་པའོ། །གང་གི་ཚེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་
ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ཀྱི་བར་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་མི་འགྱུར་རོ། །སྙམ་དུ་བྱང་ཆུབ་
ཀྱི་སེམས་མ་ཉམས་པ་འདི་ནི་སེམས་ཅན་གྱི་གཙོ་བོའི་ཆོས་ལྔ་པའོ། །དགེ་བའི་རྩ་བ་ཐམས་ཅད་ཡང་དག་པར་བསྒྲུབ་ཅིང་། ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བས་འཇུག་གི། འཇིག་རྟེན་
པའི་རྒྱུད་ལ་མ་ཡིན་པ་འདི་ནི་སེམས་ཅན་གྱི་གཙོ་བོའི་ཆོས་དྲུག་པའོ། །སངས་རྒྱས་ཐམས་ཅད་ཀྱི་རྗེས་སུ་སྔོན་སངས་རྒྱས་གྱིས་སྤྱད་པའི་སེམས་སུ་ལུས་ཀྱི་ལས་དང་། ངག་གི་ལས་དང་། ཡིད་
ཀྱི་ལས་ཀྱིས་སློབ་ཅིང་ཉན་ཐོས་དང་། རང་སངས་རྒྱས་ཀྱི་སྤྱོད་པས་ཐམས་ཅད་མཁྱེན་པ་ཉིད་དུ་ཡོངས་སུ་བསྔོ་བ་མེད་པས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་པ་

75-1-12a

འདི་ནི་སེམས་ཅན་གྱི་གཙོ་བོའི་ཆོས་བདུན་པའོ། །བྱང་ཆུབ་སེམས་དཔའི་སེམས་རྣམ་པར་དག་ཅིང་འོད་གསལ་བ་དང་། ཐམས་ཅད་དུ་སྣང་ཞིང་ཀུན་ཏུ་འོད་འབྱུང་བ་དང་། སངས་རྒྱས་ཀྱི་ཆོས་
ཐམས་ཅད་ལ་སྣང་ཞིང་ཐམས་ཅད་དུ་སྙོམས་པས། ཐམས་ཅད་མཁྱེན་པ་ཉིད་ཡོངས་སུ་རྫོགས་པར་བྱེད་པ་འདི་ནི་སེམས་ཅན་གྱི་གཙོ་བོའི་ཆོས་བརྒྱད་པའོ། །འཇིག་རྟེན་པའི་བདེ་བ་ཐམས་ཅད་ཡོངས་སུ་
སྤངས་ཏེ། འཇིག་རྟེན་པའི་དགའ་བ་ཐམས་ཅད་ལ་མ་ཆགས་པ་དང་། འཇིག་རྟེན་ཐམས་ཅད་ཀྱིས་གོས་པ་མེད་པའི་སྨོན་ལམ་ཐམས་ཅད་དུ་མཉམ་པ་ཉིད་ཀྱིས། འཇིག་རྟེན་ཐམས་ཅད་བདེ་བ་ཐམས་
ཅད་དང་ལྡན་པར་བྱས་ཏེ། སྡུག་བསྔལ་དང་སྤྲོས་པ་ཐམས་ཅད་རབ་ཏུ་འཇོམས་པ་འདི་ནི་སེམས་ཅན་གྱི་གཙོ་བོའི་ཆོས་དགུ་པའོ། །སྡུག་བསྔལ་གྱི་མྱི་བདེ་བ་ཐམས་ཅད་ཉམས་སུ་བབ་སྟེ། འགྲོ་
བ་ཐམས་ཅད་ཀྱི་དོན་དུ་དཀའ་ཐུབ་གྱིས་ཤིན་ཏུ་གདུངས་ཀྱང་བླ་བར་སེམས་བསྐྱེད་པས། སངས་རྒྱས་ཐམས་ཅད་ཀྱི་རིགས་ཀྱི་ངེས་སུ་སྲུང་བ་དང་ལྡན་པ་དང་། སྟོབས་བཅུའི་བར་དུ་སངས་རྒྱས་
ཀྱི་ཡུལ་ལ་མོས་པས་མཐར་ཐུག་པ་འདི་ནི་སེམས་ཅན་གྱི་གཙོ་བོའི་ཆོས་བཅུ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སེམས་ཅན་གྱི་གཙོ་བོའི་ཆོས་སོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་སྤྱོད་པ་ཆགས་པ་མེད་པ་རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་
འཇིག་རྟེན་གྱི་ཁམས་མ་ལུས་པ་ཐམས་ཅད་དུ་གཤེགས་པས་ཆགས་པ་མི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་མ་ལུས་པ་ཐམས་ཅད་ན་

75-1-12b

བཞུགས་པ་མྱི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་ཐམས་ཅད་ན་བཞུགས་པ་དང་བཞེངས་པ་དང་། བཞུད་པ་ཆགས་པ་མི་མངའ་བར་རྣམ་པར་
སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་ཆོས་སྟོན་པ་ཆགས་པ་མི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་
འཇིག་རྟེན་གྱི་ཁམས་མ་ལུས་པ་ཐམས་ཅད་ཀྱི་དགའ་ལྡན་གྱི་གནས་ན་བཞུགས་ཀྱང་ཆགས་པ་མི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་
ཐམས་ཅད་ནི་སྔོན་གྱི་མཐའ་དང་། ཕྱི་མའི་མཐའ་དང་། ད་ལྟར་བྱུང་བའི་མཐའ་ལ་ཆགས་པ་མི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་
ཐམས་ཅད་ཙམ་ཀྱི་འཁོར་ཀྱི་དཀྱིལ་འཁོར་ན་བཞུགས་ཀྱང་ཆགས་པ་མི་མངའ་བར་སྤྱོད་པ་ཡིན། སངས་རྒྱས་བཅོམ་ལྡན་འདས་རྣམས་ནི་སེམས་ཅན་མ་ལུས་པ་ཐམས་ཅད་ཀྱི་སེམས་དང་སྤྱོད་པ་ལ་
གཟིགས་ཤིང་། ཐུགས་ཀྱི་སྐད་གཅིག་ཅིག་ལ་ཆོ་འཕྲུལ་ཆེན་པོ་གསུམ་གྱིས་སེམས་ཅན་རྣམ་པར་འདུལ་ཡང་ཆགས་པ་མྱི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་ལྡན་འདས་
རྣམས་ནི་སྐུ་གཅིག་གིས་ཀྱང་ཚད་མྱེད་པ་བསམ་གྱིས་མི་ཁྱབ་པའི་སངས་རྒྱས་ཀྱི་རྣམ་པར་སྤྱོད་པ་ཆེན་པོར་རྣམ་པར་སྤྱོད་ཀྱང་ཆགས་པ་མྱི་མངའ་བར་རྣམ་པར་སྤྱོད་པ་ཡིན། སངས་རྒྱས་བཅོམ་
ལྡན་འདས་རྣམས་ནི་སེམས་ཅན་གྱི་ཁམས་འབྱམ་ཀླས་པ་མ་ལུས་པ་ཐམས་ཅད་དུ་དེ་བཞིན་གཤེགས་པའི་ཆོས་མ་ལུས་པ་ཐམས་ཅད་ཀྱི་མཐར་ཐུག་པ་བསམ་གྱིས་མྱི་ཁྱབ་པར་སྟོན་ཅིང་

75-1-13a

གསུང་ཡང་ཆགས་པ་མི་མངའ་བར་རྣམ་པར་སྤྱོད་པ་ཡིན་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རྣམ་པར་སྤྱོད་པ་ཆགས་པ་མེད་
པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་རྒྱན་མཆོག་དམ་པ་བླ་ན་མེད་པ་རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཀྱི་སྐུ་
མཚན་དང་དཔེ་བྱད་བཟང་པོ་སྣ་ཚོགས་ཀྱིས་རྣམ་པར་བརྒྱན་པ་ནི། སངས་རྒྱས་བཅོམ་ལྡན་འདས་རྣམས་ཀྱི་སྐུའི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་
གསུང་ཡན་ལག་གི་མཆོག་དམ་པ་དྲུག་བཅུ་དང་ལྡན་ཞིང་ཡན་ལག་ལྔ་བརྒྱས་ཡོངས་སུ་བཟུང་བ་དང་། རྒྱན་བརྒྱ་སྟོང་དུ་མས་རབ་ཏུ་བརྒྱན་པ་དང་། དབྱངས་ཀྱི་ཡན་ལག་མཐའ་ཡས་མུ་མེད་པས་
རྣམ་པར་དག་པ་དང་། སངས་རྒྱས་ཀྱི་ཆོས་ཀྱི་དོན་དང་ཚིག་དང་ཡི་གེ་བརྗོད་དུ་མེད་པའི་ཡང་བརྗོད་དུ་མེད་པས་རབ་ཏུ་ཚིམ་པར་མཛད་པ་དང་། བག་ཚ་བ་མི་མངའ་བར་སེང་གེའི་ང་རོ་ཆེན་པོ་སྒྲོགས་པ་དང་། 
འཇིགས་པ་མྱེད་པ་ཆེན་པོས་བསྙེངས་པ་མི་མངའ་བར་གྱུར་པ་དང་། ཆོས་ཀྱི་དབྱིངས་མ་ལུས་པ་ཐམས་ཅད་སེམས་ཅན་ཐམས་ཅད་ལ་གྲག་ཅིང་སྩལ་ཏེ། ཁོང་དུ་ཆུད་པར་འགྱུར་བ་དང་། སེམས་ཅན་
བསམ་པ་ཐ་དད་པ་དང་། དབང་པོ་ཐ་དད་པ་རྣམ་པ་སྣ་ཚོགས་འདུལ་བར་ཉེ་བར་གནས་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་གསུང་གི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་
རྣམས་ཀྱི་ཐུགས་ཀྱི་ཕྲིན་ལས་ནི་སྟོབས་བཅུས་བརྒྱན་པ་སངས་རྒྱས་ཀྱི་ཏིང་ངེ་འཛིན་ཆེན་པོ་ཐམས་ཅད་ཀྱི་མེ་ཏོག་ཤིན་ཏུ་རྒྱས་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་རྒྱན་གྱིས་ཤིན་ཏུ་བརྒྱན་ཅིང་སྒྲུབས་

75-1-13b

པས་ཆགས་པ་མེད་པའི་སྤྱོད་ཡུལ་དང་། ཆོས་ཀྱི་དབྱིངས་ཀྱི་གཞི་ལ་རབ་ཏུ་རྟེན་པ། སངས་རྒྱས་ཐམས་ཅད་ཀྱི་ཆོས་གཏིང་མེད་པ་རབ་ཏུ་བརྙེས་པ། ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་རྒྱན་དུ་གྱུར་
པ། དུས་གསུམ་ཀྱི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་སེམས་ཅན་ཀུན་གྱི་སེམས་དང་སྤྱོད་པ་ཐམས་ཅད་སྐད་ཅིག་གཅིག་དང་ལྡན་པའི་ཤེས་རབ་ཀྱིས་རབ་ཏུ་མཁྱེན་པ་སྟེ། འདི་ནི་སངས་
རྒྱས་བཅོམ་ལྡན་འདས་རྣམས་ཀྱི་ཐུགས་ཀྱི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ནི་འོད་ཟེར་བྱེ་བ་བརྗོད་དུ་མེད་པ་རབ་ཏུ་འགྱེད་པར་མཛད་དེ། འོད་ཟེར་
དེ་དག་རེ་རེ་ལ་ཡང་འོད་ཟེར་གྱི་འཁོར་གྱི་དྲ་བ་བརྗོད་དུ་མེད་པ་དང་ལྡན་པ། སངས་རྒྱས་ཀྱི་ཞིང་འབྱམ་ཀླས་པ་ཐམས་ཅད་མ་ལུས་པར་སྣང་བར་བྱེད་ཅིང་འཇིག་རྟེན་གྱི་ཁམས་ཀྱི་རྒྱུད་ཐམས་ཅད་མུན་པ་མེད་
པར་སྟོན་པ། སངས་རྒྱས་སྐྱེ་བ་དང་མི་འབྲལ་བས། སངས་རྒྱས་ཀྱི་ཕྲིན་ལས་ལས་ཕྱིར་མི་ལྡོག་ཅིང་དོན་ཡོད་པ། སངས་རྒྱས་སྐྱེ་བ་བརྗོད་དུ་མེད་པས་གནས་པ་མེད་པ་རང་བཞིན་རྣམ་པར་དག་ཅིང་ཀུན་ཏུ་སྙོམས་པར་འབྱུང་
བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་འོད་ཟེར་གྱི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་བཞད་མོ་འཛུམ་པར་སྟོན་ན། ཞལ་གྱི་སྒོ་ནས་འོད་
ཟེར་ཁ་དོག་སྣ་ཚོགས་ཁ་དོག་དུ་མ་དང་ལྡན་པ་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྱོགས་བཅུའི་འཇིག་རྟེན་གྱི་ཁམས་མ་ལུས་པ་ཐམས་ཅད་སྣང་བར་བྱེད་པ་སེམས་ཅན་གྱི་ཁམས་ཚད་
མེད་གྲངས་མེད་བསམ་གྱི་མྱི་ཁྱབ་པ་རྣམ་པར་སྟོན་པ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པ་གཞན་དུ་མི་འགྱུར་བར་ལུང་སྟོན་པ། འགྲོ་བ་ཐམས་ཅད་དུ་ཤིན་ཏུ་གསལ་བར་འབྱུང་སྟེ། 

75-1-14a

འདི་ནི་སངས་རྒྱས་བཅོམ་ལྡན་འདས་རྣམས་ཀྱིས་ཞལ་འཛུམ་པ་བསྟན་པའི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་སྐུ་ནི་ཚད་མེད་པ་སྟེ། 
སྒྲིབ་པ་མེད་པས་རྣམ་པར་དག་པ་ཆོས་ཐམས་ཅད་ལ་ཆགས་པ་མེད་པ་ཉིད་ཀྱིས་མཐར་ཐུག་པ་མཐའ་དང་དབུས་མེད་པའི་ཆོས་ཀྱི་དབྱིངས་ལ་གནས་པ། འཇིག་རྟེན་ཐམས་ཅད་དང་མ་འདྲེས་པ་འཇིག་རྟེན་
ཐམས་ཅད་དང་འདྲེ་བ་མེད་པ། འཇིག་རྟེན་ཐམས་ཅད་ཀྱི་དེ་ཁོ་ན་ཉིད་ལ་ཡང་དག་པར་ཞུགས་པ། འཇིག་རྟེན་ཐམས་ཅད་ལས་གྱེན་དུ་འཕགས་པ། འཇིག་རྟེན་ཐམས་ཅད་ལས་འདས་པའི་ཆོས་ཀྱིས་
ཡང་དག་པར་སྤྱོད་པ། ཚིག་གི་ལམ་དང་བྲལ་བ། བརྗོད་དུ་མེད་པའི་མཐར་ཕྱིན་པ། ཕུང་པོ་དང་ཁམས་དང་། སྐྱེ་མཆེད་བྲལ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་སྐུའི་རྒྱན་
མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ནི་འོད་ཚད་མེད་པ་མངའ་བ་སྟེ། འཇིག་རྟེན་གྱི་ཁམས་མ་ལུས་པ་ཐམས་ཅད་དུ་འོད་མ་འདྲེས་ཤིང་། རྒྱན་དུ་མ་དང་ལྡན་པ་ཁ་
དོག་སྣ་ཚོགས་བརྗོད་དུ་མེད་པའི་ཡང་བརྗོད་དུ་མེད་པའི་རྒྱན་དང་ལྡན་པའི་འོད་ཀྱི་སྣང་བ་ཀུན་ཏུ་ཐོགས་པ་མེད་ཅིང་། ཐམས་ཅད་དུ་ཆགས་པ་མེད་པ་འོད་ཀྱི་དཀྱིལ་འཁོར་སྒྲིབ་པ་མེད་པ་ཚད་མེད་པའི་མཛོད་དུ་
གྱུར་པ། འོད་ཐམས་ཅད་ཀྱི་འབྱུང་གནས་སུ་གྱུར་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་འོད་ཀྱི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ནི་ཁ་དོག་མཐའ་
ཡས་པ་མངའ་བ་སྟེ། ཁ་དོག་ཡིད་དུ་འོང་བ་མངའ་བའོ། །ཁ་དོག་འོད་གསལ་བ་མངའ་བའོ། །ཁ་དོག་ཚད་མེད་པ་མངའ་བའོ། །སེམས་ཅན་གྱི་ཁམས་མ་ལུས་པ་ཐམས་ཅད་ཀྱི་བསམ་པ་དང་། མོས་པ་བཞིན་དུ་རྣམ་པར་དམིགས་པའི་ཁ་དོག་མངའ་བའོ། །

75-1-14b

དེ་མ་ཡིན་པའི་ཁ་དོག་གཞན་ཁམས་གསུམ་དུ་གཏོགས་པ་ཐམས་ཅད་ཟིལ་གྱིས་གནོན་པའི་ཁ་དོག་མངའ་བའོ། །ཁ་དོག་ཐམས་ཅད་ཀྱི་ཕ་རོལ་ཏུ་ཕྱིན་པ་བརྙེས་པས་སངས་རྒྱས་བཅོམ་ལྡན་འདས་རྣམས་
ནི་ཁ་དོག་བླ་ན་མེད་པ་མངའ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཁ་དོག་གི་རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ནི་དགེ་བས་ཤིན་ཏུ་རྣམ་
པར་དག་པ་སྟེ། འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་ཐམས་ཅད་ཀྱི་རིགས་དགེ་བ་རིན་པོ་ཆེའི་འབྱུང་གནས་སུ་གྱུར་པ་ལ་ཤིན་ཏུ་བྱུང་བའོ། །ཆོས་ཉིད་ཀྱི་རྣམ་པ་ཐམས་
ཅད་དུ་ཁྱད་པར་ཡོད་པ་དང་ཁྱད་པར་མེད་པའི་སྤྱོད་པས་རྣམ་པར་དག་པའི་རྒྱན་གྱི་ཡེ་ཤེས་སྐྱེ་བ་ཐམས་ཅད་ཀྱི་ནང་དུ་གཏོགས་པ་དང་། དེ་བཞིན་གཤེགས་པའི་རིགས་སྒྲིབ་པ་མེད་པའི་རྒྱུད་རྣམ་
པར་དག་པས། འཇིག་རྟེན་གྱི་མི་སྙན་པ་ཐམས་ཅད་ཀྱིས་མི་སྙན་པར་བརྗོད་དུ་མེད་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་རིགས་དང་། རྒྱུད་རྣམ་པར་དག་པའི་
རྒྱན་མཆོག་དམ་པ་བླ་ན་མེད་པའོ། །སངས་རྒྱས་བཅོམ་ལྡན་འདས་རྣམས་ནི་བྱམས་པ་ཆེན་པོའི་མཐུ་དང་རང་བཞིན་གྱི་རྒྱན་མངའ་བ་སྟེ། ཤིན་ཏུ་དང་བས་ཡོངས་སུ་རྟོག་པའི་རྙོག་པ་མྱི་
མངའ་བ་སྐུའི་ཕྲིན་ལས་ཡོངས་སུ་བསྩལ་བ་ལྟ་བས་མི་སྐྱོ་བ། དགོངས་པ་ཤིན་ཏུ་རྣམ་པར་བསྩལ་བ་ཐུགས་རྗེ་ཆེན་པོ་མངའ་བ། འགྲོ་བ་ཐམས་ཅད་སྐྱོབ་པ་ཡོན་གྱི་གནས་ཀྱི་དམ་པ་བླ་ན་མེད་
པ་ཡོངས་སུ་འཛིན་པའི་ནང་ན་ཐུགས་བརྩེ་བ་ཅན་ཕན་པར་མཛད་པ་སེམས་ཅན་ཐམས་ཅད་ཀྱི་དོན་ཏུ་ཡེ་ཤེས་ཆེན་པོ་བྱིན་གྱིས་བརླབས་ཏེ། བསོད་ནམས་ཆེན་པོས་ཡོངས་སུ་འཕགས་པ་འགྲོ་

75-1-15a

བ་ཐམས་ཅད་ཀྱི་བསོད་ནམས་ཀྱི་ཞིང་དུ་གྱུར་པ་སེམས་ཅན་རྣམས་ཀྱི་ཡོན་ཏན་དང་། ཡེ་ཤེས་ཀྱི་ཕུང་པོ་ཐམས་ཅད་རྣམ་པར་འཕེལ་བར་མཛད་པ་སྟེ། འདི་ནི་སངས་རྒྱས་བཅོམ་ལྡན་འདས་
རྣམས་ཀྱི་བྱམས་པ་ཆེན་པོ་དང་། ཐུགས་རྗེ་ཆེན་པོའི་མཐར་ཐུག་པའི་བསོད་ནམས་ཀྱི་རྒྱན་མཆོག་དམ་པ་བླ་ན་མེད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་
ཀྱི་སངས་རྒྱས་ཀྱི་རྒྱན་མཆོག་དམ་པ་བླ་ན་མེད་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་རྣམས་ཏེ། 
བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་ཆོས་ཐམས་ཅད་ལ་མངའ་བ་དང་། ཆོས་ཐམས་ཅད་ལ་སྣང་བར་མཛད་པའི་མངའ་བསྒྱུར་བས། ཚིག་དང་ཡི་གེ་མཐའ་ཡས་པ་ལ་ཐོགས་པ་མི་
མངའ་བའི་སྤོབས་པ་མངའ་བ་དང་། ཆོས་ཐམས་ཅད་མ་ལུས་པར་ཡོངས་སུ་བརྗོད་པས་མངའ་ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་
བའི་ཆོས་དང་པོའོ། །སངས་རྒྱས་བཅོམ་ལྡན་འདས་རྣམས་ནི་སེམས་ཅན་ཇི་ལྟར་ཡོངས་སུ་སྨིན་པ་དང་། སྨོན་ལམ་ཇི་ལྟར་བཏབ་པའི་ཚུལ་བཞིན་དུ། འདུལ་བ་ལ་ཐོགས་པ་མི་མངའ་བས་མངའ་ཆེ་བ་
སྟེ། འདི་ནི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་གཉིས་པའོ། །སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་མ་ལུས་པ་ཐམས་ཅད་སེམས་ཅན་གཅིག་ལ་ཡང་གནོད་པ་
མེད་པར་རྣམ་པ་དྲུག་དུ་རབ་ཏུ་བསྐྱོད་པ་དང་། འཇིག་རྟེན་གྱི་ཁམས་རྒྱན་རྣམ་པར་བཀོད་པ་གྲངས་མེད་ཚད་མེད་པ་དང་ལྡན་པ་ནམ་མཁའི་དབྱིངས་ཀྱི་མཐས་གཏུགས་པ་ཐམས་ཅད་གཅིག་ནས་གཅིག་ཏུ་འཕང་བ་དང་། གཅིག་ནས་གཅིག་ཏུ་བཞུག་པ་དང་། 

75-1-15b

གཅིག་ནས་གཅིག་ཏུ་བསྡུ་བ་དང་། གཅིག་ནས་གཅིག་ཏུ་བསྲེ་བས་འཇིག་རྟེན་གྱི་ཁམས་གཞན་དང་གཞན་དག་གཞན་གྱི་ཕྱོགས་སུ་རབ་ཏུ་བཞག་ཀྱང་སེམས་ཅན་གྱི་ཁམས་རྣམས་འཁོར་ཞིང་རྨོངས་པར་
མི་འགྱུར་ལ། ཐེ་ཙོམ་དུ་མི་འགྱུར་བར་མཛད་པས་མངའ་ཆེ་བ་སྟེ། འདི་ནི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་གསུམ་པའོ། །སངས་རྒྱས་བཅོམ་ལྡན་འདས་རྣམས་ནི་འཇིག་
རྟེན་གྱི་ཁམས་མ་ལུས་པ་ཐམས་ཅད་བྱིན་གྱིས་བརློབ་པའི་ཡེ་ཤེས་ཀྱིས་འཇིག་རྟེན་གྱི་ཁམས་ཀྱི་རྒྱན་ཕན་ཚུན་དུ་བྱིན་གྱིས་བརླབ་པ་དང་། དགོངས་པའི་སྐད་གཅིག་གིས་འཇིག་རྟེན་གྱི་ཁམས་
ཐམས་ཅད་ཀྱི་རྒྱན་ཡང་དག་པར་བསྟན་པ་དང་། བསྐལ་བ་གྲངས་མེད་པར་བརྗོད་ཀྱང་ཡི་གེ་ཤིན་ཏུ་བསྟན་པ་ཟད་མི་ཤེས་པ་དང་། འཇིག་རྟེན་གྱི་ཁམས་མ་ལུས་པ་ཐམས་ཅད་རྒྱན་ཐམས་ཅད་
ཀྱིས་རྣམ་པར་བརྒྱན་པ་དང་། མི་མཐུན་པ་མེད་ཅིང་ཉེ་བར་ཉོན་མོངས་པ་མེད་པ་དང་། སངས་རྒྱས་ཀྱི་ཞིང་གཅིག་ཏུ་ཡོངས་སུ་འདུ་བར་སངས་རྒྱས་ཀྱི་ཞིང་རྣམ་པར་དག་པ་ཐམས་ཅད་བྱིན་
གྱིས་བརླབས་པ་ལ་མངའ་ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་བཞི་པའོ། །སངས་རྒྱས་བཅོམ་ལྡན་
འདས་རྣམས་ནི་སངས་རྒྱས་ཀྱིས་འདུལ་བའི་སེམས་ཅན་གཟིགས་ན་སེམས་ཅན་གཅིག་གི་དོན་དུ་བསྐལ་བ་བརྗོད་དུ་མེད་པའི་ཡང་བརྗོད་དུ་མེད་པར་སྐྱིལ་མོ་ཀྲུང་གཅིག་གིས་བཞུགས་ན་ཡང་
དེ་བཞིན་གཤེགས་པའི་སྐུ་ལ་མྱི་བདེ་བ་མི་མངའ་ཞིང་ཐུགས་ལ་མི་བདེ་བ་མྱི་མངའ་སྟེ། 

75-1-16a

གང་ཟག་དེ་ཡང་མི་སྙེལ་བས་འདུལ་བའི་དུས་ལས་མི་འདའ་བ་དང་། གང་ཟག་གཅིག་ལ་ཇི་ལྟ་བ་དེ་བཞིན་དུ་རིམ་པ་རིམ་པས། འཇིག་རྟེན་གྱི་ཁམས་མ་ལུས་པ་ཐམས་ཅད་
དུ་ཕྱི་མའི་མཐའི་མུར་ཐུག་པའི་སྐུ་ཚེ་ལ་མངའ་བར་བྱིན་ཀྱིས་བརླབ་ཏེ་བཞུགས་ཀྱང་། སངས་རྒྱས་བཅོམ་ལྡན་འདས་རྣམས་ལ་སྐྱོ་བ་མི་མངའ་སྟེ། དེ་ལྟར་སེམས་ཅན་གྱི་ཁམས་ཐམས་ཅད་
མཐར་གྱིས་རིམ་པས་སངས་རྒྱས་ཀྱིས་འདུལ་བའི་གང་ཟག་གི་དོན་དུ་ཡོངས་སུ་བསྐྱོད་པར་མཛད་པ་ལ་མངའ་ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མངའ་ཆེན་པོས་མངའ་བསྒྱུར་བའི་
ཆོས་ལྔ་པའོ། །སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་ཡང་དག་པར་གཞོལ་བའི་དེ་བཞིན་གཤེགས་པ་བཞུད་པས་འཇིག་རྟེན་གྱི་ཁམས་ཐམས་
ཅད་དུ་བཞུད་པ་ལ་ཐག་ཐོགས་མི་མངའ་བ་དང་། ཕྱོགས་བཅུའི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་འཇིག་རྟེན་གྱི་ཁམས་ཀྱི་རྒྱུད་རྒྱ་མཚོ་འབྱམ་ཀླས་པ་དང་། ཕྱོགས་ཀྱི་དྲ་བའི་རྒྱུད་ཐམས་
ཅད་དུ་དགོངས་པའི་སྐད་ཅིག་གཅིག་དང་ལྡན་པའི་བཞུད་པར་བྱིན་གྱིས་བརློབ་ཅིང་། ཆོས་ཀྱི་དབྱིངས་ཤིན་ཏུ་བསྟན་པ་ཁོང་དུ་ཆུད་པར་བྱ་བས་ཆོས་ཀྱི་འཁོར་ལོ་ཐོགས་པ་མེད་པ་རབ་ཏུ་བསྐོར་བ་ལ་མངའ་
ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མངའ་ཆེན་པོས་མངའ་བསྒྱུར་བའི་ཆོས་དྲུག་པའོ། །སངས་རྒྱས་བཅོམ་ལྡན་འདས་རྣམས་ནི་འདུལ་བའི་སེམས་ཅན་གྱི་
ཁམས་ཐམས་ཅད་ཀྱི་དོན་དུ་དགོངས་པའི་སྐད་ཅིག་རེ་རེ་ལ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་མངའ་ཆེ་བ་སྟེ། དེ་ལ་ཆོས་ཐམས་ཅད་མངོན་

75-1-16b

པར་སངས་རྒྱས་པ་གང་ཡང་མེད་ལ། གང་མངོན་པར་སངས་རྒྱས་པ་གང་ཡང་མེད་ལ། གང་གིས་མངོན་པར་སངས་རྒྱས་པ་འང་མེད་དེ། མངོན་པར་འཚང་རྒྱ་བར་འགྱུར་བ་མེད་ཀྱང་སློབ་
པའི་ས་ལ་གནས་ཤིང་། མངོན་པར་འཚང་རྒྱ་བར་ཡང་མི་བརྗོད་པ་དང་། སངས་རྒྱས་ཀྱི་ཆོས་ཐམས་ཅད་ཀྱང་སྒྲིབ་པ་མེད་པར་རྟོགས་པར་ཐུགས་སུ་ཆུད་པས། སེམས་ཅན་ཐམས་ཅད་
གདུལ་བའི་དོན་དུ་ཡེ་ཤེས་ཚད་མེད་པའི་ཚུལ་གྱིས་སངས་རྒྱས་ཀྱི་རྣམ་པར་འཕྲུལ་པ་ཆེན་པོའི་ཡུལ་ཡོངས་སུ་རྒྱུན་མི་གཅོད་པ་འདི་ནི། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་
ཆེན་པོས་མངའ་བསྒྱུར་བའི་ཆོས་བདུན་པའོ། །སངས་རྒྱས་བཅོམ་ལྡན་འདས་རྣམས་ནི་སྤྱན་གྱི་སྐྱེ་མཆེད་ཀྱི་སངས་རྒྱས་ཀྱི་ཕྲིན་ལས་གང་བསྒྲུབ་པ་དེ་སྙན་གྱི་སྐྱེ་མཆེད་ཀྱིས་ཡོངས་སུ་གྲུབ་པར་མཛད་དོ། །
སྙན་གྱི་སྐྱེ་མཆེད་ཀྱི་སངས་རྒྱས་ཀྱི་ཕྲིན་ལས་གང་བསྒྲུབ་པ་དེ་ཤངས་ཀྱི་སྐྱེ་མཆེད་ཀྱིས་ཡོངས་སུ་གྲུབ་པར་མཛད་དོ། །ཤངས་ཀྱི་སྐྱེ་མཆེད་ཀྱིས་སངས་རྒྱས་ཀྱི་ཕྲིན་ལས་གང་བསྒྲུབ་པ་དེ་ལྗགས་
ལྗགས་ཀྱི་སྐྱེ་མཆེད་ཀྱིས་ཡོངས་སུ་གྲུབ་པར་མཛད་དོ། །ལྗགས་ཀྱི་སྐྱེ་མཆེད་ཀྱིས་སངས་རྒྱས་ཀྱི་ཕྲིན་ལས་གང་བསྒྲུབ་པ་དེ་ནི་སྐུའི་སྐྱེ་མཆེད་ཀྱིས་ཡོངས་སུ་གྲུབ་པར་མཛད་དོ། །སྐུའི་སྐྱེ་
མཆེད་ཀྱིས་སངས་རྒྱས་ཀྱི་ཕྲིན་ལས་གང་བསྒྲུབ་པ་དེ་ཐུགས་ཀྱི་སྐྱེ་མཆེད་ཀྱིས་ཡོངས་སུ་གྲུབ་པར་མཛད་དོ། །ཐུགས་ཀྱི་སྐྱེ་མཆེད་ཀྱིས་སངས་རྒྱས་ཀྱི་ཕྲིན་ལས་བསྒྲུབ་པ་དེ་འཇིག་རྟེན་གྱི་ཁམས་

75-1-17a

མ་ལུས་པ་ཐམས་ཅད་ཀྱི་དམིགས་པ་འཇིག་རྟེན་པ་དང་། འཇིག་རྟེན་ལས་འདས་པ་སྣ་ཚོགས་རྣམ་པར་ཕྱེ་བ་ཐམས་ཅད་གྲུབ་པར་མཛད་དོ། །དེ་བཞིན་དུ་དམིགས་པ་ཐམས་ཅད་རེ་རེ་ཡང་སྣྲེལ་བཞིར་
བསྒྲུབ་པས་སངས་རྒྱས་ཀྱི་ཕྲིན་ལས་བསྒྲུབ་པ་ལ་མངའ་ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མངའ་ཆེན་པོས་མངའ་བསྒྱུར་བའི་ཆོས་བརྒྱད་པའོ། །སངས་རྒྱས་བཅོམ་ལྡན་འདས་རྣམས་ནི་རང་གི་
སྐུའི་བ་སྤུའི་བུ་ག་གཅིག་གི་ནང་དུ་སེམས་ཅན་གྱི་ཁམས་མ་ལུས་པ་ཐམས་ཅད་གཟུད་པ་མཛད་ཅིང་ཁོངས་སུ་ཆུད་པར་མཛད་པ་དང་། སེམས་ཅན་རེ་རེ་ཞིང་ཡང་ལུས་སངས་རྒྱས་ཀྱི་ཞིང་བརྗོད་དུ་མེད་པ་ཙམ་དུ་
ཡངས་པར་མཛད་ཀྱང་སེམས་ཅན་དེ་དག་ལ་གནོད་པར་མི་འགྱུར་བ་དང་། དེ་དག་དུ་ཡང་སེམས་ཅན་རེ་རེ་ཞིང་འཇིག་རྟེན་གྱི་ཁམས་གཅིག་ཏུ་བརྒྱུད་པས་བསྐལ་པ་གྲངས་མེད་པ་ཟད་པར་གནས་པར་བྱ་བ་དང་། 
འཇིག་རྟེན་གྱི་ཁམས་གྲངས་མེད་པར་གོམ་པ་གཅིག་གིས་ཕྱིན་པས། འཇིག་རྟེན་གྱི་ཁམས་དེ་དག་ཏུ་སངས་རྒྱས་བྱུང་བ་རྣམས་ཀྱི་སྤྱན་སྔར་འགྲོ་བར་བྱ་བ་དང་། སངས་རྒྱས་དེ་དག་བྱུང་བའི་ཚེ་ཡང་བརྗོད་དུ་
མེད་པའི་འཇིག་རྟེན་གྱིས་ཁམས་གྱི་རྒྱུད་དང་། གླིང་དེ་དག་ན་སེམས་ཅན་གྱི་གཙོ་བོ་བརྗོད་དུ་མེད་པའི་ཡང་བརྗོད་དུ་མེད་པའི་ཆོས་ཀྱི་འཁོར་ལོ་བསྐོར་བར་བྱ་བ་དང་། བ་སྤུའི་བུ་ག་དེ་ནས་སངས་རྒྱས་གཅིག་ནས་
གཅིག་ཏུ་བརྒྱུད་པ་བརྗོད་དུ་མེད་པའི་ཡང་བརྗོད་དུ་མེད་པ་འབྱུང་བར་བྱ་བ་དང་། སེམས་ཅན་གཅིག་ནས་གཅིག་ཏུ་བརྒྱུད་པ་བརྗོད་དུ་མེད་པ་འབྱུང་བར་བྱ་བ་དང་། ཆོས་ཀྱི་འཁོར་ལོ་གཅིག་ནས་གཅིག་ཏུ་བརྒྱུད་པ་
བརྗོད་དུ་མེད་པའི་ཡང་བརྗོད་དུ་མེད་པ་བསྐོར་བར་བྱ་བ་དང་། ཆོས་ཀྱི་དབྱིངས་བསྟན་པ་གཅིག་ནས་གཅིག་ཏུ་རྒྱུད་པ་བརྗོད་དུ་མེད་པའི་ཡང་བརྗོད་དུ་མེད་པ་ཤིན་ཏུ་བསྟན་པར་བྱ་བ་དང་། འདས་པ་གཅིག་ནས་གཅིག་ཏུ་

75-1-17b

བརྒྱུད་པ་བརྗོད་དུ་མེད་པ་དང་། མ་འོངས་པ་གཅིག་ནས་གཅིག་ཏུ་བརྒྱུད་པ་བརྗོད་དུ་མེད་པ་དང་། ད་ལྟར་བྱུང་བ་གཅིག་ནས་གཅིག་ཏུ་བརྒྱུད་པ་བརྗོད་དུ་མེད་པ་ཡོངས་སུ་བརྗོད་པར་བྱ་བ་དང་། ནམ་མཁའི་དབྱིངས་མཐའ་དང་
དབུས་མེད་པར་བསྟན་པ་ཀུན་ཏུ་མཚམས་མེད་པར་སེམས་ཅན་ཐམས་ཅད་འོང་ཞིང་འགྲོ་བ་དང་། སྐྱེ་བའི་སྐྱེ་མཆེད་ཐམས་ཅད་དུ་འདོད་པའི་ལོངས་སྤྱོད་རྒྱ་ཆེན་པོ་གེགས་མེད་པ་ཐམས་ཅད་འབྱུང་བར་བྱ་བ་ལ་མངའ་ཆེ་བ་སྟེ། 
འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་དགུ་པའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་པད་མོས་བརྒྱན་པའི་སེང་
གེའི་ཁྲི་པད་མོའི་སྙིང་པོ་ཅན་ལ་དེ་བཞིན་གཤེགས་པ་གཅིག་གི་ཆོས་ཀྱི་དབྱིངས་ཚད་མེད་པ་ཐམས་ཅད་དུ་ཁྱབ་པའི་སྐུས་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཏེ། སངས་རྒྱས་ཀྱི་རྣམ་པར་འཕྲུལ་པ་ཐམས་
ཅད་ཡོངས་སུ་བསྟན་པར་མཛད་པ་དང་། དེ་བཞིན་གཤེགས་པ་གཅིག་གིས་ཇི་ལྟ་བར་འཇིག་རྟེན་གྱི་ཁམས་སེམས་ཅན་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་སེམས་ཅན་གྱི་གཙོ་བོ་ཐམས་ཅད་ཀྱང་དེ་བཞིན་དུ་དགོངས་
པ་སྐད་ཅིག་མ་རེ་རེའི་བྱིན་གྱི་རླབས་ཀྱིས་བརླབ་པ་དང་། དགོངས་པ་སྐད་ཅིག་ལ་ཇི་ལྟ་བ་དེ་བཞིན་དུ་དགོངས་པ་སྐད་ཅིག་མ་ཐམས་ཅད་ལ་ཡང་། པད་མོའི་རྒྱུད་ཀྱིས་ཡོངས་སུ་དག་པར་མངོན་པར་འཚང་
རྒྱ་བར་བྱ་བ་དང་། དེ་བཞིན་དུ་ཆོས་ཀྱི་དབྱིངས་ཐམས་ཅད་མ་ལུས་པའི་སངས་རྒྱས་ཀྱི་ཞིང་བརྗོད་དུ་མེད་པ་རྣམ་པར་དག་པ། རྒྱན་སྣ་ཚོགས་དང་ལྡན་པའི་འཇིག་རྟེན་གྱི་ཁམས་སུ་དམིགས་པ་རྣམ་པ་
སྣ་ཚོགས་དང་ལྡན་པའི་ཞིང་རྣམ་པར་དག་པ་འབྱམ་ཀླས་པ། བརྗོད་དུ་མེད་པ་མཚན་ཉིད་ཐ་དད་པ་རྣམ་པ་ཐ་དད་པའི་རྒྱུད་ཚད་མེད་ཅིང་འབྱམ་ཀླས་པ། དུས་ཀྱི་རྒྱུད་གྲངས་མེད་པ་དང་ལྡན་པ་

75-1-18a

བསྟན་པ་མ་འདྲེས་པ་དང་ལྡན་པ། བློ་ཚད་མེད་པ་དང་མོས་པ་ཤིན་ཏུ་ཡངས་པ་དང་ལྡན་པ། མཚན་ཉིད་སྣ་ཚོགས་ཀྱི་གནས་མེད་པ། མཚན་ཉིད་བསམ་གྱིས་མི་ཁྱབ་པ་དང་ལྡན་པ། ཚད་མེད་པ་ཐམས་
ཅད་དགོངས་པ་སྐད་ཅིག་མ་ལས་དགོངས་པ་སྐད་གཅིག་མ་གཅིག་གིས་ཐམས་ཅད་ཡོངསུ་བསྟན་ཀྱང་། སངས་རྒྱས་བཅོམ་ལྡན་འདས་རྣམས་ཆེད་དུ་བསྒྲུབ་པ་མི་མཛད་པ་ལ་མངའ་ཆེ་བ་སྟེ། འདི་ནི་སངས་རྒྱས་བཅོམ་ལྡན་འདས་
རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་གིས་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མངའ་ཆེན་པོས་མངའ་བསྒྱུར་བའི་ཆོས་སོ། །ཀྱེ་རྒྱལ་
བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཆོས་ཡོངས་སུ་རྫོགས་པ་ཚད་མེད་པ་བསམ་གྱི་མི་ཁྱབ་པ་རྣམས་ཏེ། བཅུ་གང་ཞེ་ན། མཚན་རེ་རེ་ཞིང་བསོད་ནམས་བརྒྱ་བའི་
མཚན་ཡོངས་སུ་དག་པར་འགྱུར་བ་འདི་ནི་ཡོངས་སུ་རྫོགས་པ་དང་པོ་སྟེ། དེས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །སངས་རྒྱས་ཀྱི་ཆོས་རྣམས་ཡོངས་སུ་རྫོགས་པས། སངས་རྒྱས་
བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །དགེ་བའི་རྩ་བ་ཐམས་ཅད་ཡོངས་སུ་རྫོགས་པས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །ཡོན་ཏན་ཐམས་ཅད་ཀྱི་འབྱུང་
གནས་ཕུན་སུམ་ཚོགས་པའི་སྤྱོད་པ་ཡོངས་སུ་དག་པ་ཡོངས་སུ་རྫོགས་པས། སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །སེམས་ཅན་ཡོངས་སུ་སྨིན་པར་བྱ་བ་དང་། 
གདུལ་བ་ཡོངས་སུ་རྫོགས་པས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །སངས་རྒྱས་ཀྱི་མངའ་འགྲོ་བ་ཐམས་ཅད་ཀྱིས་ཟིལ་གྱི་མི་ནོན་པ། ཡོངས་སུ་རྫོགས་པས་

75-1-18b

སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །ཞིང་ཡོངས་སུ་དག་པར་བྱ་བ་ཡོངས་སུ་རྫོགས་པས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །
ཐམས་ཅད་མཁྱེན་པའི་ཡེ་ཤེས་ཡོངས་སུ་རྫོགས་པས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །མཚན་དང་དཔེ་བྱད་བཟང་པོ་དང་གཟུགས་ཀྱི་སྐུ་བལྟ་བ་དོན་ཡོད་པ་ཡོངས་སུ་
རྫོགས་པས་སངས་རྒྱས་བཅོམ་ལྡན་འདས་རྣམས་བྱང་ཆུབ་ཏུ་མངོན་པར་འཚང་རྒྱའོ། །དེ་བཞིན་གཤེགས་པ་ཐམས་ཅད་དང་མཉམ་པ་ཉིད་ཡོངས་སུ་རྫོགས་པས་སངས་རྒྱས་བཅོམ་ལྡན་འདས་རྣམས་
བྱང་ཆུབ་ཏུ་མངོན་པར་འཚང་རྒྱ་སྟེ། སངས་རྒྱས་ཀྱི་ཕྲིན་ལས་ཐམས་ཅད་ཡོངས་སུ་རྫོགས་པར་མཛད་ནས་ཡོངས་སུ་མྱ་ངན་ལས་འདའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་
འདས་རྣམས་ཀྱི་སངས་རྒྱས་ཀྱི་ཆོས་ཡོངས་སུ་རྫོགས་པ་ཚད་མེད་པ་བསམ་གྱིས་མི་ཁྱབ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་གྱི་ཐབས་མཁས་
པ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ཆོས་ཐམས་ཅད་བྱིན་གྱིས་བརླབས་པ་མེད་ཅིང་སྤྲོས་པ་ཐམས་ཅད་མེད་པར་ཡང་ཐུགས་སུ་ཆུད་ལ། དགེ་བའི་སྒོ་ནས་སངས་རྒྱས་
ཀྱི་བྱིན་གྱི་བརླབས་ཀྱང་ཤིན་ཏུ་སྟོན་ཅིང་བརྗོད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་དང་པོའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཐམས་ཅད་
ལ་གཟིགས་པ་མེད་ཅིང་ཕན་ཚུན་དུ་མཁྱེན་པ་མེད་དོ། །མ་བཅིངས་མ་གྲོལ་བ་དང་གཟུང་བ་མེད་ཅིང་བསྩགས་པ་མེད་དེ། ཡོངས་སུ་རྫོགས་པ་མེད་པར་ཡང་ཐུགས་སུ་ཆུད་ལ་སངས་རྒྱས་ཀྱིས་ཆོས་

75-1-19a

ཐམས་ཅད་ལ་མངའ་དམ་པའང་བརྙེས་ཏེ། སངས་རྒྱས་བཅོམ་ལྡན་འདས་རྣམས་ཆོས་ཐམས་ཅད་ལ་མངའ་བསྒྱུར་བ་དེ་ཡང་། ཡང་དག་པ་དེ་ཁོ་ན་ཉིད་མ་ནོར་བ་རྣམ་པ་གཞན་དུ་མི་འགྱུར་བ་དང་། ཆོས་ཐམས་ཅད་
བདག་གི་མེད་ཅིང་ཡོངས་སུ་འཛིན་པ་མེད་ལ་དེ་ཁོ་ན་ཉིད་ཀྱི་མཐའ་ལས་རྣམ་པར་མི་འདའ་ཡང་། སངས་རྒྱས་བཅོམ་ལྡན་འདས་རྣམས་ནི་མངའ་ཆེན་པོས་ཆོས་ཀྱི་དབྱིངས་ཐམས་ཅད་སྣང་བ་ལ་ཡང་། རབ་ཏུ་མཁྱེན་པ་འདི་
ནི་སངས་རྒྱས་བཅོམ་ལྡན་འདས་རྣམས་ཀྱི། སངས་རྒྱས་ཀྱི་ཐབས་མཁས་པ་གཉིས་པའོ། །སངས་རྒྱས་བཅོམ་ལྡན་འདས་རྣམས་ནི་མཚན་མའི་མཐའ་ཐམས་ཅད་མི་མངའ་སྟེ། མཚན་མ་ཐམས་ཅད་དང་
མི་འགྲོགས་ཤིང་། མཚན་མའི་མངོན་པར་ཤེས་པ་ཐམས་ཅད་དང་མ་འདྲེས་ལ་དེའི་རང་བཞིན་དུ་ངོ་བོ་ཉིད་མེད་པ་དང་། ཇི་ལྟར་ངོ་བོ་ཉིད་མེད་པའི་སྒྲའི་ཚུལ་ཐམས་ཅད་ཐུགས་སུ་ཆུད་པས་ཀྱང་གཟུགས་ཀྱི་མཚན་
མའི་སྐུ་གཟུགས་རྣམ་པར་དག་པ་གྲངས་མེད་པ་དང་། ཞིང་གི་མཚན་མ་དང་རྣམ་པར་སྤྱོད་པའི་མཚན་མ་ཟད་མི་ཤེས་པ་རྣམ་པ་སྣ་ཚོགས་ཡང་དག་པར་བསྟན་ཅིང་བཤད་པའི་ཡེ་ཤེས་ཀྱི་ཕུང་པོ་མུན་པ་མེད་པ་འགྲོ་བ་
ཐམས་ཅད་ཀྱི་སྒྲོན་མ་ཆེན་པོར་གྱུར་པས། མུན་པ་མེད་པའི་སྣང་བ་སྟོན་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་གསུམ་པའོ། །ཆགས་པ་མེད་པའི་མཐའ་ནི་སྔོན་གྱི་མཐའ་
ཡང་མ་ཡིན། ཕྱི་མའི་མཐའ་ཡང་མ་ཡིན། ད་ལྟར་བྱུང་བ་ཡང་མ་ཡིན་ཏེ། ཆོས་ཀྱི་དབྱིངས་སུ་གནས་པ་ནི་འདས་པའམ། མ་འོངས་པ་དང་། ད་ལྟར་བྱུང་བ་ཡང་མ་ཡིན་པས་དེ་བཞིན་ཉིད་ཀྱིས་
མཚན་ཉིད་ཀྱིས་འབྱུང་བ་མེད་ཀྱང་། སངས་རྒྱས་འབྱུང་བ་རྣམས་ཀྱི་རིགས་ཚད་མེད་པའི་ཕྱིར་ཤིན་ཏུ་བསྟན་པ་བརྗོད་དུ་མེད་པས་འདས་པ་དང་། མ་བྱོན་པ་དང་ད་ལྟར་བྱུང་བའི་སངས་རྒྱས་སྐྱེ་བ་ཡང་རབ་ཏུ་

75-1-19b

བརྗོད་ཅིང་ཀུན་ཏུ་གཟིགས་པའི་སངས་རྒྱས་ཀྱི་ཡུལ་གྱིས་དེ་བཞིན་དུ་གཟིགས་པ་འདི་ནི། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་བཞི་པའོ། །སངས་རྒྱས་བཅོམ་ལྡན་འདས་
རྣམས་ནི་སྐུའི་ཕྲིན་ལས་དང་གསུང་གི་ཕྲིན་ལས་དང་། ཐུགས་ཀྱི་ཕྲིན་ལས་ཀྱིས་མངོན་པར་འདུ་མཛད་པ་ཡང་མི་མངའ་ལ། ཡོངས་སུ་བླང་བ་མི་མངའ་བས་བཞུགས་ཤིང་། རྣམ་པར་ཕྱེ་བ་མེད་པའི་མཐར་
ཐུག་པ་སྟེ། དོར་བ་མེད་པའི་ཆོས་ཀྱི་གནས་ཀྱི་ཕ་རོལ་ཏུ་ཕྱིན་པ་ལ། བགྲང་བའི་ཚུལ་ལས་རྣམ་པར་འདས་ཀྱང་ཚུལ་ངེས་པ་མེད་པའི་མཛོད་དུ་གྱུར་ཅིང་། བགྲང་བ་དང་མངོན་པར་བསྒྲུབ་པ་མཐའ་ཡས་པ་དང་། 
འཇིག་རྟེན་པ་དང་། འཇིག་རྟེན་ལས་འདས་པ་རྣམ་པ་སྣ་ཚོགས་ཐ་དད་པའི་གྲངས་ཀྱི་ཚུལ་ཐུགས་སུ་ཆུད་པ་ཡེ་ཤེས་སྒྲིབ་པ་མེད་པས་གཟིགས་པ་རྣམས་ཏེ། ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་སེམས་
ཅན་གདུལ་བ་རྣམ་པར་དམིགས་པ་ལ། རྫུ་འཕྲུལ་སྣ་ཚོགས་ཚད་མེད་མུ་མེད་པར་མངོན་པར་བསྒྲུབ་པ་མཛད་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཐབས་མཁས་པ་ལྔ་པའོ། །ཆོས་ཐམས་ཅད་
ལྟ་བ་མེད་པས་ཐ་མི་དད་པ་དང་བྱེ་བྲག་མེད་པ་དང་། འབྱུང་བ་མེད་པ་དང་མཚན་ཉིད་མེད་པ་དང་། སྣ་ཚོགས་མེད་པ་དང་། བླང་བ་མེད་པ་དང་། དོར་བ་མེད་པ་དང་། རང་བཞིན་མེད་པར་རབ་ཏུ་མཁྱེན་ཀྱང་། 
ཆོས་ཀྱི་རྒྱུད་ཤིན་ཏུ་ངེས་པ་ཡང་དག་པར་བསྒྲུབ་ཅིང་། འཇིག་རྟེན་གྱི་ཚུལ་དང་འགལ་བ་མེད་པ་དང་། རང་བཞིན་མེད་པ་ཡང་དག་པར་གཟིགས་པས་ཐམས་ཅད་མཁྱེན་པ། ཐམས་ཅད་གཟིགས་པ་
མཁྱེན་པར་བྱ་བ་ཐམས་ཅད་མ་ལུས་པར་གཟིགས་པར་ཆོས་ལ་མངའ་བསྒྱུར་བ་ཐམས་ཅད་ཀྱང་རབ་ཏུ་སྟོན་ལ། དེ་བཞིན་ཉིད་ཀྱི་རང་བཞིན་ལས་ཀྱང་མི་ཉམས་པ་འདི་ནི་སངས་རྒྱས་བཅོམ་ལྡན་འདས་རྣམས་

75-1-20a

ཀྱི་སངས་རྒྱས་ཀྱི་ཐབས་མཁས་པ་དྲུག་པའོ། །སངས་རྒྱས་བཅོམ་ལྡན་འདས་རྣམས་ནི་ཐུགས་སུ་ཆུད་པའི་རྣམ་པ་གཅིག་གིས་གཞན་དང་གཞན་མཁྱེན་པར་བྱ་བ་ཆོས་དེའི་སྐྱོན་མེད་པ་ལས་རྣམ་པར་མ་
འདས་པ་གནས་མེད་པ་དགེ་བའི་རྩ་བ་རྣམ་པར་དག་པ་མཉམ་པ་ཉིད་ཀྱི་ཆོས་སྐྱོན་མེད་པས། དུས་ཐམས་ཅད་དུ་གནས་པ་རབ་ཏུ་མཁྱེན་ཏེ། དེ་ལ་ཡང་ཉི་མ་གཅིག་གམ། ཟླ་བ་ཕྱེད་དམ། ལོ་གཅིག་གམ། 
ལོ་བརྒྱ་འམ། བསྐལ་པ་གཅིག་པ་དང་། འདུ་བས་རྗེས་སུ་བསྙག་པ་དང་། ཕྱིར་ཕྱོགས་པ་མི་མངའ་བར་དུས་ཚད་མེད་པ་དང་། ཉི་མ་གཅིག་དང་། ཡུད་ཙམ་གཅིག་གི་དུས་དང་སྔ་དྲོ་ནས་ཉི་མ་ཕྱེད་ཀྱི་དུས་དང་། 
ཕྱི་དྲོ་ནས་སྔ་དྲོའི་དུས་དང་། ཉི་མ་གུང་ནས་ཕྱི་དྲོའི་དུས་དང་། ཉི་མ་བགྲངས་པའི་དུས་དང་། ཉི་མ་བདུན་དང་། ཟླ་བ་ཕྱེད་ཀྱི་དུས་དང་། ཟླ་བ་དང་། ལོ་དང་། ལོ་བརྒྱའི་དུས་དང་བསྐལ་པ་གཅིག་གི་དུས་དང་། 
ཚད་མེད་གྲངས་མེད་པ་བསམ་གྱིས་མི་ཁྱབ་པའི་དུས་ནས། ཕྱི་མའི་མཐའི་མུར་ཐུག་པའི་དུས་སུ་ཆོས་བསྟན་པ་དང་། ཆོས་ཀྱི་འཁོར་ལོ་ཐོགས་པ་མེད་ཅིང་ཕྱིར་མི་ལྡོག །རྒྱུན་ཆད་པར་མི་འགྱུར། བྲལ་བར་
མི་འགྱུར། བར་ཆད་པར་མི་འགྱུར། མེད་པར་མི་འགྱུར། འཇིག་པར་མི་འགྱུར་གཡོ་བར་མི་འགྱུར། རིང་དུ་མི་འགྱུར། འཁོར་དེ་ན་གནས་པ་ཉིད་དུ་ཡང་རྒྱུན་ཆད་པར་མི་འགྱུར་ཏེ། འདི་ནི་སངས་
རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་བདུན་པའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་དུ་རྟག་ཏུ་དུས་ལ་བབ་པར་བཞུགས་པ་སྟེ། 
སངས་རྒྱས་བཅོམ་ལྡན་འདས་རྣམས་ནི་མི་འཇིགས་པ་ཚད་མེད་པ་མངའ་བའོ། །སོ་སོ་ཡང་དག་པར་རིག་པ་གྲངས་མེད་པ་མངའ་བའོ། །སོ་སོ་ཡང་དག་པར་རིག་པ་ཚད་མེད་པ་མངའ་བའོ། །

75-1-20b

སོ་སོ་ཡང་དག་པར་རིག་པ་ཟད་མི་ཤེས་པ་མངའ་བའོ། །སོ་སོ་ཡང་དག་པར་རིག་པ་ཐོགས་པ་མེད་པ་མངའ་བའོ། །སོ་སོ་ཡང་དག་པར་རིག་པ་མཐའ་ཡས་པ་མངའ་བའོ། །ཐུན་མོང་མ་ཡིན་པའི་
སོ་སོ་ཡང་དག་པར་རིག་པ་མངའ་བའོ། །སོ་སོ་ཡང་དག་པར་རིག་པ་མཐར་ཐུག་པ་མེད་པ་མངའ་བའོ། །སོ་སོ་ཡང་དག་པར་རིག་པ་དེ་ཁོ་ན་དང་ལྡན་པ་མངའ་བའོ། །སོ་སོ་ཡང་དག་པར་རིག་པ་ཚིག་
གི་ཚུལ་ཐམས་ཅད་རབ་ཏུ་རྟོགས་པ་མངའ་བའོ། །ཆོས་ཐམས་ཅད་སོ་སོ་ཡང་དག་པར་རིག་པ་མངའ་བའོ། །བསམ་པ་དང་མོས་པ་དང་དབང་པོ་ཇི་ལྟ་བ་བཞིན་དུ་ཆོས་ཀྱི་ཚུལ་དང་རྣམ་གྲངས་
ཚུལ་ཇི་ལྟར་རྣམ་པར་བཀོད་པ་བཞིན་དུས་འཚམས་མེད་པར་སྟོན་ཏེ། མདོ་སྡེ་བྱེ་བ་ཁྲག་ཁྲིག་བརྗོད་དུ་མེད་པའི་ཡང་བརྗོད་དུ་མེད་པ་རྣམས་མདོ་སྡེ་དང་དེ་ལ་ཐོག་མ་དང་དབུས་ཀྱི་ཚུལ་གྱིས་ཡང་
དག་པར་སྟོན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་བརྒྱད་པའོ། །སངས་རྒྱས་བཅོམ་ལྡན་འདས་རྣམས་ནི་མྱིང་མེད་ཀྱང་མྱིང་དང་རིགས་སུ་འབྱུང་བའི་ཆོས་
ཐམས་ཅད་ཚིག་དང་ཡི་གེས་ཤིན་ཏུ་སྦྱངས་པའི་དབྱངས་མངོན་པར་སངས་རྒྱས་པ་སྟེ། མྱིང་འདས་པ་མ་ཡིན་པ་དང་། མྱིང་མ་འོངས་པ་མ་ཡིན་པ་དང་། མྱིང་ད་ལྟར་བྱུང་བ་མ་ཡིན་པ་དང་། མྱིང་སེམས་ཅན་
མ་ཡིན་པ་དང་། མྱིང་ཞིང་མ་ཡིན་པ་དང་། མིང་ཆོས་མ་ཡིན་པ་དང་། མྱིང་ཡོན་ཏན་མ་ཡིན་པ་དང་། མྱིང་བྱང་ཆུབ་སེམས་དཔའ་མ་ཡིན་པ་དང་། མྱིང་སངས་རྒྱས་མ་ཡིན་པ་དང་། མྱིང་གྲངས་མ་ཡིན་པ་དང་། མྱིང་གྲངས་
མེད་པ་མ་ཡིན་པ་དང་། མྱིང་སྐྱེ་བ་མ་ཡིན་པ་དང་། མིང་འགག་པ་མ་ཡིན་པ་དང་། མྱིང་མྱེད་པ་མ་ཡིན་པ་དང་། མྱིང་ཡོད་པ་མ་ཡིན་པ་དང་། མྱིང་གཅིག་པ་མ་ཡིན་པ་དང་། མྱིང་ཐ་དད་པ་མ་ཡིན་པ་

75-1-21a

དང་། མྱིང་ཐམས་ཅད་མ་ཡིན་པ་དང་། ཆོས་ཐམས་ཅད་རང་བཞིན་གྱིས་བརྗོད་དུ་མེད་པ་དང་། ཕྱོགས་མེད་པ་དང་བརྡ་མེད་པ་དང་། ཚིག་གི་ལམ་མེད་པ་སྒྲ་དང་བྲལ་བ་དང་། སྒྲའི་རྣམ་པ་ཐམས་ཅད་
མི་འབྱུང་བ། ཡོངས་སུ་བསྒྲུབ་པ་མེད་པ། བྱས་པ་དང་རྣམ་པར་བྱས་པ་མེད་པ་རྣམ་པ་གཅིག་མ་ཡིན་པ། རྣམ་པ་མང་པོ་མ་ཡིན་པ་ཡང་ཐུགས་སུ་ཆུད་ལ། བརྗོད་པ་དང་སྤྱོད་པ་ཐམས་ཅད་ལ་
ཡང་ཕ་རོལ་ཏུ་ཕྱིན་པའི་མཆོག་བརྙེས་པ་དག་སྟེ། རྣམ་པར་རྟོག་པའི་ཡུལ་མི་མངའ་བ་དག་གོ། །མངོན་པར་འདུ་མཛད་པ་མེད་པ་ལ་རབ་ཏུ་བརྩོན་པ་དག་གོ། །རྟོག་པ་དང་ཀུན་ཏུ་རྟོག་པ་ཡང་ཡོངས་སུ་
རྟོག་པ་འགགས་པ་དག་གོ། །སྤྱོད་པ་ཐམས་ཅད་ལ་མི་གནས་པར་སྤྱོད་པ་དག་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཐབས་མཁས་པ་དགུ་པའོ། །སངས་རྒྱས་
བཅོམ་ལྡན་འདས་རྣམས་ཀྱི་ཆོས་ཐམས་ཅད་ཀྱི་གཟུགས་མ་སྐྱེས་པ་རབ་ཏུ་མཁྱེན་པ་ཚོར་བའི་སྤྲོས་པ་མེད་པ་དང་། འདུ་ཤེས་ཀྱི་གྲངས་མེད་པ་དང་། འདུ་བྱེད་ཀུན་ཏུ་རྒྱུ་བ་མེད་པ་དང་། རྣམ་
པར་ཤེས་པ་ཉེ་བར་ལེན་པ་མེད་པ་དང་། རང་བཞིན་གྱིས་ཞི་བ་རབ་ཏུ་མཁྱེན་ཏེ། ཆོས་ཐམས་ཅད་སྐྱེ་མཆེད་ཀྱི་རྒྱུད་མེད་པ་དང་། ཁམས་རྣམས་མི་དམིགས་པ་དང་། ཆོས་ཐམས་ཅད་མི་
འཇིགས་པ་དང་། ཆོས་ཐམས་ཅད་བསྐྱེད་དུ་མེད་ཅིང་། རང་བཞིན་གྱིས་ནམ་མཁའ་ལྟ་བུ་དང་། ཆོས་ཐམས་ཅད་དབེན་པ་དང་། ལས་མེད་པ་དང་། རྣམ་པར་སྨིན་པ་མེད་པ་དང་། སྤྱོད་པས་འབྱུང་བ་
མེད་པ་དང་། མ་གྲུབ་པ་དང་། མ་བྱུང་བ་དང་། གྲངས་ཀྱིས་མི་བརྗོད་པ་དང་ཡོད་པ་མ་ཡིན་པ་དང་། མེད་པ་མ་ཡིན་པ་དང་། མ་སྐྱེས་པ་དང་མ་འགགས་པ་དང་། ཀུན་ནས་ཉོན་མོངས་པ་མེད་པ་དང་། རྣམ་པར་བྱང་བ་མེད་པ་དང་། སྐྱེ་བ་མེད་པ་དང་གནས་

75-1-21b

པ་མེད་པ་དང་། ཡོངས་སུ་གནས་པ་མེད་པ་དང་། ཡོངས་སུ་སྨིན་པར་བྱས་པ་དང་། རྣམ་པར་བཏུམ་བ་མེད་པ་དང་། སེམས་ཅན་མེད་པ་དང་། སེམས་ཅན་མེད་པ་མ་ཡིན་པ་དང་། སྲོག་མེད་པ་དང་། སྲོག་མེད་པ་
མ་ཡིན་པ་དང་། རྐྱེན་མེད་པ་དང་། རྐྱེན་མེད་པ་མ་ཡིན་པ་དང་། རྟེན་མེད་པ་དང་། རྟེན་མེད་པ་མ་ཡིན་པར་ཆོས་ཐམས་ཅད་ཐུགས་སུ་ཆུད་ཀྱང་ཆོས་ཀྱི་དབྱིངས་ཐམས་ཅད་ཤིན་ཏུ་བསྟན་པ་ལ་ཕ་རོལ་ཏུ་ཕྱིན་པའི་དམ་
པ་བརྙེས་པ་དག་སྟེ། ངེས་པ་དང་མ་ངེས་པ་དང་། ལོག་པར་ངེས་པའི་ཕུང་པོ་གསུམ་རྣམ་པར་དགོད་པ་རྣམས་ལ་སྟོབས་བཅུས་ཐུགས་སུ་ཆུད་པའི་ཡེ་ཤེས་མི་འཇིགས་པ་བཞིས་རྣམ་པར་དག་པའི་སངས་རྒྱས་ཀྱི་
ཡུལ་ཆེན་པོ་དང་ལྡན་པས་སེང་གེའི་སྒྲ་སྒྲོག་པ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཐབས་མཁས་པ་བཅུ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་
རྒྱས་ཀྱི་ཐབས་མཁས་པའོ། །སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་གསུམ་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་
བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་རྒྱ་ཆེན་པོ་ཚད་མེད་པ་བསམ་གྱིས་མི་ཁྱབ་པ་རྣམས་ཏེ། དེ་དག་ནི་སངས་རྒྱས་ཀྱི་བྱིན་ཀྱི་བརླབས་མ་གཏོགས་པར་ལྷ་དང་བཅས་པའི་འཇིག་རྟེན་དང་། 
འདས་པ་དང་། མ་འོངས་པ་དང་། ད་ལྟར་བྱུང་བའི་ཉན་ཐོས་དང་། རང་སངས་རྒྱས་ཐམས་ཅད་ཀྱིས་འཇུག་པར་མི་ནུས་པའོ། །བཅུ་གང་ཞེ་ན། ཕྱོགས་བཅུའི་ནམ་མཁའི་དབྱིངས་ཀྱི་མཐའས་གཏུགས་
པའི་ཆོས་ཀྱི་དབྱིངས་ཐམས་ཅད་ཀྱི་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་དགའ་ལྡན་དུ་སྐྱེ་བ་བསྟན་པ་དང་། བྱང་ཆུབ་སེམས་དཔའི་སྤྱོད་པ་མུ་མེད་པ་དག་ལ་སངས་རྒྱས་ཀྱི་ཕྲིན་ལས་མཛད་དེ། 

75-1-22a

ཁ་དོག་ཚད་མེད་པ་གཟི་བརྗིད་ཚད་མེད་པ་སྣང་བ་ཚད་མེད་པ། དབྱངས་ཚད་མེད་པ་དབྱངས་ཀྱི་ཡན་ལག་རྣམ་པར་དག་པ་ཚད་མེད་པ་གསུང་བརྗོད་པས་རྣམ་པར་དམྱིགས་པ་ཚད་མེད་པ། ཏིང་ངེ་འཛིན་ཚད་
མེད་པ་ལ་སྤྱོད་པ། ཤེས་རབ་དང་ཡེ་ཤེས་ཀྱི་ཡུལ་ཚད་མེད་པ་མངའ་བ་རྣམས་ལྷ་དང་བཅས་པའི་འཇིག་རྟེན་ལ་ཕན་འདོགས་པ་མཛད་དེ། བདུད་དང་བཅས་པ་ཚངས་པ་དང་བཅས་པ། དགེ་སྦྱོང་དང་
བཅས་པ། བྲམ་ཟེའི་སྐྱེ་དགུ་དང་བཅས་པ། ལྷ་དང་མི་དང་། ལྷ་མ་ཡིན་དུ་བཅས་པའི་འཇིག་རྟེན་ལ་ཕན་འདོགས་པ་མཛད་དོ། །བྱམས་པ་ཆེན་པོའི་སྤྱོད་ཡུལ་ཐོགས་པ་མེད་པ་དང་། 
ཐབས་ཐུགས་རྗེ་ཆེན་པོའི་སྒོའི་མཐར་ཐུག་པས་སེམས་ཅན་ལ་ཕན་འདོགས་པ་མཛད་དོ། །བསོད་ནམས་ཀྱི་སྟོབས་དང་། མངའ་ཕུན་སུམ་ཚོགས་པ་དང་། དབང་པོ་རྣམ་པར་སྦྱངས་བ་དང་། 
ཅང་ཤེས་ཀྱི་སེམས་ཡོངས་སུ་དག་པས་ཀྱང་སེམས་ཅན་རྣམས་ལ་ཕན་འདོགས་པ་མཛད་དོ། །ཐེག་པ་སྣ་ཚོགས་རྣམ་པར་དག་པས་ཀྱང་སེམས་ཅན་རྣམས་ལ་ཕན་འདོགས་པ་མཛད་དོ། །ཐེག་པ་ཆེན་པོ་
ཡོངས་སུ་རྫོགས་པར་བྱ་བས་ཀྱང་སེམས་ཅན་རྣམས་ལ་ཕན་འདོགས་པ་མཛད་དོ། །འགྲོ་བ་ཐམས་ཅད་གནོན་པས་ཀྱང་སེམས་ཅན་རྣམས་ལ་ཕན་འདོགས་པ་མཛད་དེ། འདི་ནི་སངས་རྒྱས་བཅོམ་ལྡན་
འདས་རྣམས་ཀྱི་སངས་རྒྱས་ཀྱི་ཕྲིན་ལས་དང་པོའོ། །དགའ་ལྡན་གྱི་ཕོ་བྲང་ནས་འཕོས་པ་མེད་ཀྱང་ཡུམ་གྱི་སྐུར་གཤེགས་ཤིང་། བྱང་ཆུབ་སེམས་དཔའི་སྐུ་ཐ་མ་སྐྱེ་བར་སྟོན་པ། སྒྱུ་མ་ལྟ་བུར་ཡོངས་
སུ་སྤྱོད་པ། སྤྲུལ་པ་ལྟ་བུའི་ཏིང་ངེ་འཛིན་ཀྱི་མཐར་ཐུག་པ། མིག་ཡོར་ལྟ་བུར་རྣམ་པར་དམིགས་པ། ནམ་མཁའི་ཡུལ་ཚད་མེད་པར་ཁྱབ་པ། བཞེད་པ་བཞིན་དུ་སྐྱེ་བ་ཡང་ཆགས་པ་མི་མངའ་བ་

75-1-22b

སྨིག་སྒྱུ་ལྟ་བུར་བསྟན་པ། ཉོན་མོངས་པ་མེད་པའི་ཆོས་ལ་ཡང་དག་པར་གཞོལ་བ། གནས་མེད་པའི་ཡེ་ཤེས་ལ་གནས་པ། རང་བཞིན་གྱིས་འདོད་ཆགས་དང་བྲལ་བས་རྣམ་པར་དག་པ། རྒྱན་
ཤིན་ཏུ་རྒྱ་ཆེ་བའི་མཛོད་ཀྱིས་སངས་རྒྱས་ཀྱི་ཕྲིན་ལས་མཛད་དོ། །ཁང་པ་བརྩེགས་པ་རིན་པོ་ཆེ་ལས་བྱས་པའི་ཕོ་བྲང་ཆེན་པོ་རིན་པོ་ཆེའི་རྒྱན་མང་པོ་དང་ལྡན་པ་ན་བཞུགས་པས་ཀྱང་སངས་རྒྱས་ཀྱི་ཕྲིན་ལས་
མཛད་དོ། །རྫུ་འཕྲུལ་གྱིས་ཀྱང་སངས་རྒྱས་ཀྱི་ཕྲིན་ལས་མཛད་དོ། །ཡིད་ལ་བྱ་བའི་བྱིན་གྱི་བརླབས་ཆེན་པོས་ཀྱང་སངས་རྒྱས་ཀྱི་ཕྲིན་ལས་མཛད་དོ། །རྣམ་པར་འཕྲུལ་པའི་མཛོད་ཆེན་པོ་ཡང་དག་
པར་བསྟན་པས་ཀྱང་སངས་རྒྱས་ཀྱི་ཕྲིན་ལས་མཛད་དོ། །ཡེ་ཤེས་ཀྱི་ཉི་མའི་དཀྱིལ་འཁོར་ཆེན་པོས་ཀྱང་སངས་རྒྱས་ཀྱི་ཕྲིན་ལས་མཛད་དོ། །ཡུམ་སྐུ་བསྐྱེད་པའི་སྐུ་ན་བཞུགས་པས་ཀྱང་སངས་རྒྱས་
ཀྱི་ཕྲིན་ལས་མཛད་དོ། །སངས་རྒྱས་ཀྱི་ཡུལ་གྱི་སྤྱོད་ཡུལ་ཆེན་པོ་བརྙེས་པས་ཀྱང་སངས་རྒྱས་ཀྱི་ཕྲིན་ལས་མཛད་དོ། །སངས་རྒྱས་ཀྱི་བྱིན་གྱིས་འཇིག་རྟེན་བྱིན་གྱིས་བརླབས་པ་མཐའ་ཡས་པས་སངས་
རྒྱས་ཀྱི་ཕྲིན་ལས་མཛད་དོ། །ཏིང་ངེ་འཛིན་ཆེན་པོ་གྲངས་མྱེད་པ་ལ་རྣམ་པར་སྤྱོད་ཅིང་། སྙོམས་པར་འཇུག་པས་ཀྱང་སངས་རྒྱས་ཀྱི་ཕྲིན་ལས་མཛད་དོ། །ཏིང་ངེ་འཛིན་ལས་བཞེངས་པ་དེ་དང་དེ་དག་
གིས་ཀྱང་སངས་རྒྱས་ཀྱི་ཕྲིན་ལས་མཛད་དོ། །སྤྱོད་པའི་ཐོག་མ་ལ་ཡོངས་སུ་མྱ་ངན་ལས་འདས་པ་ཆེན་པོའི་མཐར་ཐུག་པའི་བར་དུ་ཐོགས་མ་དང་དབུས་དང་ཐ་མའི་ཚུལ་གྱིས་སངས་རྒྱས་ཀྱི་འཕྲིན་ལས་
མཛད་དོ། །ས་འདི་ལ་གཉིས་སུ་མེད་པས་ཐམས་ཅད་མཐར་ཕྱིན་པར་བྱས་ནས་ཐ་མར་འཇིག་རྟེན་གྱི་གྲངས་ཀྱི་སྐྱེ་བ་ཡོངས་སུ་སྟོན་ཏེ། སྐྱེ་བས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་

75-1-23a

མཛད་དོ། །གཞོན་ནུར་གྱུར་པས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །བྱང་ཆུབ་སེམས་དཔར་གྱུར་པས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །
མངོན་པར་འབྱུང་བས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །མངོན་པར་འཚང་རྒྱ་བས་ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །ཆོས་ཀྱི་འཁོར་ལོ་བསྐོར་བས་
ཀྱང་འཇིག་རྟེན་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །ཐབས་མཁས་པ་སྣ་ཚོགས་ཀྱིས་ཀྱང་འཇིག་རྟེན་སྣ་ཚོགས་འཇིག་རྟེན་ཚད་མེད་པ། འཇིག་རྟེན་ཀུན་ཏུ་མཐའ་ཡས་པ་ཕྱོགས་ཀྱི་
དྲ་བའི་རྒྱུད་དང་། དུས་ཐམས་ཅད་ཀྱི་འཇིག་རྟེན་མ་ལུས་པ་ཐམས་ཅད་དུ་སངས་རྒྱས་ཀྱི་ཕྲིན་ལས་མཛད་དོ། །ཞིང་གི་རྒྱུད་མ་ལུས་པའི་འཇིག་རྟེན་དུ་སངས་རྒྱས་ཀྱི་ཕྲིན་ལས་མཛད་དོ། །ལས་ཀྱི་རྣམ་
པར་སྨིན་པ་མ་ལུས་པའི་འཇིག་རྟེན་དུ་སངས་རྒྱས་ཀྱི་ཕྲིན་ལས་མཛད་དོ། །སེམས་ཅན་གྱི་རྒྱུད་མ་ལུས་པའི་འཇིག་རྟེན་དུ་སངས་རྒྱས་ཀྱི་ཕྲིན་ལས་མཛད་དོ། །སྐྱེ་བ་དང་ཤི་འཕོས་པའི་རྒྱུད་མ་ལུས་པའི་འཇིག་
རྟེན་དུ་སངས་རྒྱས་ཀྱི་ཕྲིན་ལས་མཛད་དོ། །སྤྲུལ་པ་ཆེན་པོའི་རྒྱུད་དང་། སངས་རྒྱས་ཀྱི་རིགས་དང་། ཆོས་དྲན་པའི་སྒོའི་འཁོར་ལོས་ཀྱང་སངས་རྒྱས་ཀྱི་ཕྲིན་ལས་མཛད་དེ། འདི་ནི་སངས་རྒྱས་བཅོམ་
ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་གཉིས་པའོ། །དགེ་བར་སྤྱོད་པའི་ལས་རྣམ་པར་དག་ཅིང་གདུང་རབས་ཐམས་ཅད་དུ་ཡེ་ཤེས་ཀྱི་ཚུལ་རྣམ་པར་དག་པས། སྐུ་ཚེའི་རྒྱུད་ཀྱི་ཚུལ་དང་ལྡན་པ་སེམས་
ཅན་ཐམས་ཅད་གདུལ་བ་ཐུགས་སུ་ཆུད་པ། དགེ་བའི་རྩ་བ་ཐམས་ཅད་ཡོངས་སུ་རྫོགས་པར་མཛད་དོ། །བཙུན་མོའི་འཁོར་ཀྱི་ནང་དུ་བཞུགས་པ་སྟོན་ཀྱང་སངས་རྒྱས་ཐམས་ཅད་ཀྱི་འདོད་ཆགས་དང་བྲལ་བའི་

75-1-23b

ཚུལ་གྱིས་གནས་ལ་བཞུགས་པ་རྣམས་སྒྲ་དང་། ཚིག་ཐམས་ཅད་དང་བྲལ་བར་བརྟགས་པས། དངོས་པོ་ཐམས་ཅད་དངོས་པོ་མེད་པ་ལས་བྱུང་བར་ཁོང་དུ་ཆུད་པར་བྱ་བ་དང་། དངོས་པོ་ཐམས་ཅད་
ཤེས་པ་ལ་གཟུང་བར་བྱ་བ་དང་། ཚུལ་ཁྲིམས་ཐམས་ཅད་མཁྱེན་པ་ཉིད་ཀྱི་མཐར་ཐུག་པར་ཡོངས་སུ་རྫོགས་པར་བྱ་བ་དང་། སྙིང་རྗེ་ཆེན་པོས་འགྲོ་བ་མུ་མེད་པ་ལ་རྣམ་པར་བལྟ་བར་བྱ་བ་དང་། བྱམས་པ་ཆེན་
པོས་སེམས་ཅན་མེད་པའི་ཡུལ་ལ་རབ་ཏུ་རྟོགས་པར་བྱ་བ་དང་། དགའ་བ་ཆེན་པོས་འཇིག་རྟེན་གྱི་ཁམས་བརྗོད་དུ་མེད་པ་ཁོང་དུ་ཆུད་པར་བྱ་བ་དང་། བཏང་སྙོམས་ཆེན་པོས་སེམས་ལ་དབང་བསྒྱུར་བ་ལ་
གནས་པར་བྱ་བ་དང་། ཐམས་ཅད་མཁྱེན་པའི་ཡོན་ཏན་གྱིས་རང་ཡོངས་སུ་རྒྱས་པར་བྱེད་པར་བྱ་བ་དང་། ཆོས་ཀྱི་དབྱིངས་ཀྱི་ལུས་མ་ལུས་པར་མངོན་པར་བསྒྲུབ་པར་བྱ་བ་དང་། ཐམས་ཅད་དུ་གནས་
མེད་པའི་ལུས་ཡོངས་སུ་རྫོགས་པར་བྱེད་པར་བྱ་བ་དང་། འཁོར་ཐམས་ཅད་རྣམ་པར་དག་པར་ནན་ཏན་ཏུ་བྱེད་པར་བྱ་བ་དང་། ཆོས་བསྟན་པ་རྣམ་པར་རྗོད་པར་རབ་ཏུ་བརྗོད་པར་བྱ་བ་དང་། འཇིག་རྟེན་
གྱི་དངོས་པོ་ལ་སྨོད་པར་བྱ་བ་དང་། འགྲོ་བ་ཐམས་ཅད་ཀྱི་ཉེས་པ་ལ་རྟོག་པར་བྱ་བ་མཛད་ཅིང་སྤྱོད་པ་དང་། དགེ་བའི་རྩ་བས་རྣམ་པར་སྨིན་པ་ཡང་དག་པར་བསྟན་པ་དང་། ཇི་ལྟར་བཀོད་པའི་
ཚུལ་དུ་སེམས་ཅན་གདུལ་བ་དང་། ཡོངས་སུ་མ་སྨིན་པའི་སེམས་ཅན་ཡོངས་སུ་སྨིན་པར་བྱ་བ་དང་། ཡོངས་སུ་སྨིན་པ་རྣམས་ཚུལ་བཞིན་དུ་གདུལ་བ་དང་། གྲངས་མེད་པའི་ཐབས་མཁས་
པ་མངོན་པར་བསྒྲུབ་པ་དང་། སངས་རྒྱས་ཀྱི་ཕྲིན་ལས་ཕྱིར་མི་ལྡོག་པ་ཡོངས་སུ་བསྟན་པ་དང་། སྒོ་སྣ་ཚོགས་ནས་ཆོས་ཀྱི་སྤྱོད་པ་རབ་ཏུ་བརྗོད་པ་དང་། སེམས་ཅན་རྣམས་ཀྱི་བསམ་པ་

75-1-24a

སྣ་ཚོགས་པར་རྣམ་པར་སྦྱང་བ་དང་། ཐུགས་རྗེ་ཆེན་པོ་ལས་བྱུང་བའི་ཆོས་ཀྱི་སྤྲིན་གྱིས་མངོན་པར་སྦྱང་བ་དང་། ཐམས་ཅད་ལ་སྐྱོབ་པའི་བྱམས་པ་ཆེན་པོ་བསྐྱེད་པའི་ཆོ་འཕྲུལ་གསུམ་
གྱིས་ཡོངས་སུ་བརླན་པ་དང་། སངས་རྒྱས་ཐམས་ཅད་མངོན་པ་དང་། རྣམ་པར་དམིགས་པར་བཙུན་མོའི་འཁོར་ཀྱི་ནང་དུ་བསྟན་པ་ཡན་ཆད་དུ་འཇིག་རྟེན་མཐའ་དང་དབུས་མེད་པར་སངས་རྒྱས་ཀྱི་
ཕྲིན་ལས་ཡོངས་སུ་བསྟན་པ་མཛད་ཅིང་། ཡེ་ཤེས་ཀྱི་མཐུ་ཆེན་པོ་ཐོགས་པ་མེད་པ་དང་། སངས་རྒྱས་ཀྱི་མངོན་པར་མཁྱེན་པ་སྒྲིབ་པ་མེད་པར་བསྒྲུབ་པ་དང་། ཆོས་རྣམ་པ་གསུམ་གྱི་ཐབས་
མཁས་པ་དང་ལྡན་པའི་ཕྲིན་ལས་ཀྱི་མཐའ་དང་། སྐུའི་ཕྲིན་ལས་ཀྱི་མཐའ་ཤིན་ཏུ་རྣམ་པར་དག་པ་དང་། གསུང་གི་ཕྲིན་ལས་ཡེ་ཤེས་ཉམས་པ་མེད་པས་རྣམ་པར་དག་པ་དང་། ཐུགས་ཀྱི་
ཕྲིན་ལས་ཀྱི་མཐའ་ཟབ་ཅིང་ཆགས་པ་མེད་པའི་མཐར་ཐུག་པའི་ཐབས་ལ་མཁས་པས་སེམས་ཅན་རྣམས་ཀྱི་དོན་མཛད་དེ་འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་
གསུམ་པའོ། །རྣམ་པར་རྒྱལ་བ་ཆེན་པོ་མངའ་བ་རྣམས་ནི་བཙུན་མོའི་འཁོར་རྒྱན་རྣམ་པར་ཕྱེ་བ་ཚད་མེད་པ་དང་ལྡན་པ་ཡིད་དུ་འོང་བ་སྤངས་ཏེ། མངོན་པར་འབྱུང་བའི་སྤྱོད་པ་ཡོངས་སུ་བསྟན་པས་
སེམས་ཅན་རྣམས་འཇིག་རྟེན་གྱི་གནས་ལས་བསྐྱོད་པ་དང་། འཇིག་རྟེན་གྱི་མངོན་པར་ཞེན་པ་རྣམ་པར་བཟློག་པ་དང་། འཇིག་རྟེན་དུ་གཏོགས་པ་ཐམས་ཅད་མི་རྟག་པར་ཤེས་པར་བྱ་བ་དང་། 
འཇིག་རྟེན་གྱི་ཚུལ་ལ་མངོན་པར་ཞེན་པ་རྣམ་པར་བཟློག་པ་དང་། འཇིག་རྟེན་གྱི་དགའ་བ་ལ་སྲེད་པ་ཡོངས་སུ་གཅད་པ་དང་། འཇིག་རྟེན་གྱིས་ཉོན་མོངས་པ་བྱང་ཞིང་ནུབ་པ་ལ་ཡང་དག་པར་སྤྱོད་

75-1-24b

པར་བྱ་བ་དང་། སེམས་ཅན་གྱི་དོན་རྗེས་སུ་དྲན་པར་བྱ་བའི་ཕྱིར། མངོན་པར་འབྱུང་བའི་དོན་ལ་རབ་ཏུ་གཞོལ་བ་དང་། ཁྱིམ་པའི་ཚུལ་ཡོངས་སུ་སྤང་བ་བསྟན་པ་དང་། ཉོན་མོངས་པ་མེད་པའི་ཆོས་
ཀྱི་སྦྱོར་བ་ལ་ཡང་དག་པར་གནས་པར་བྱ་བ་དང་། སྔོན་གྱི་སྨོན་ལམ་ཡོངས་སུ་རྫོགས་པར་བྱ་བ་དང་། ཡོན་ཏན་གྱི་དཀྱིལ་འཁོར་ཚད་མེད་པ་ཡོངས་སུ་སྣང་བར་བྱ་བ་དང་། ཡེ་ཤེས་ཀྱི་དཀྱིལ་འཁོར་
ཆེན་པོ་བརྙེས་པས་སེམས་ཅན་རྣམས་ཀྱི་མི་ཤེས་པའི་སྒྲིབ་པ་རབ་ཏུ་བསྩལ་བ་དང་། བདག་ཉིད་བསོད་ནམས་ཀྱི་ཞིང་བླ་ན་མེད་པར་གྱུར་པར་འགྲོ་བ་ཐམས་ཅད་ལ་བསྟན་པ་དང་། དགེ་བའི་རྩ་བ་ཐམས་
ཅད་སངས་རྒྱས་ལ་བསྐྱེད་པའི་དགེ་བའི་རྩ་བའི་ནང་དུ་འདུས་པར་འགྲོ་བ་ཐམས་ཅད་ལ་ཡང་དག་པར་བརྗོད་པ་དང་། བདག་ཉིད་ཀྱིས་ཡེ་ཤེས་ཀྱི་དོན་གཟིགས་པར་བསྟན་པ་དང་། སེམས་ཅན་རྣམས་རྣམ་
པར་དག་པའི་སྒོར་བརྗོད་པ་དང་། སེམས་ཅན་རྣམས་ཁ་ན་མ་ཐོ་བ་མེད་པའི་སྒོར་བསྒྲུབ་པ་དང་། འཇིག་རྟེན་ཐམས་ཅད་དུ་འབྱུང་བའི་སྒོ་རབ་ཏུ་བསྟན་པ་དང་། ཐམས་ཅད་མཁྱེན་པ་ཉིད་ཀྱི་
རྒྱལ་མཚན་ཡང་དག་པར་བསྒྲེང་བར་མཛད་ཅིང་མངོན་པར་འབྱུང་བ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཕྲིན་ལས་བཞི་པའོ། །དོན་གཅིག་མ་ཡིན་པ་མཁྱེན་པ་དང་ལྡན་པ། 
ཐམས་ཅད་མཁྱེན་པའི་ཡེ་ཤེས་ཀྱི་མཐར་ཐུག་པ་རྣམས་ནི་ཆོས་ཐམས་ཅད་མངོན་པར་འཚང་རྒྱ་བར་བྱའོ་ཞེས་བྱང་ཆུབ་ཀྱི་ཤིང་དྲུང་དུ་བྱོན་ཏེ། བྱང་ཆུབ་ཏུ་མངོན་པར་འཚང་རྒྱ་བས་ཀྱང་བདུད་ཀྱི་
དཔུང་ཐམས་ཅད་རབ་ཏུ་གཞོམ་པ་དང་། སྐུའི་བྱིན་གྱི་བརླབས་ཀྱི་མཛོད་ཀྱིས་ཆོས་ཀྱི་དབྱིངས་ཀྱི་མ་ལུས་པ་ཐམས་ཅད་དུ་རྒྱས་པར་དགང་བའི་ཕྱིར་བྱིན་གྱི་བརླབས་ཟད་མི་ཤེས་པའི་མཐར་ཐུག་པས་མཐའ་

75-1-25a

རྣམ་པར་སྤངས་པ་སྤྱོད་པ་ཚད་མེད་པ་རབ་ཏུ་བརྙེས་པ་ཐམས་ཅད་མཁྱེན་པའི་ཡུལ་གྱིས་རྣམ་པར་རོལ་པའི་ཡེ་ཤེས་ཀྱི་དོན་དང་ལྡན་པ། ཐམས་ཅད་མཁྱེན་པའི་ཡོན་ཏན་ཡང་དག་པར་བསྒྲུབ་པ་ཡོངས་སུ་
རྫོགས་པ་འཇིག་རྟེན་གྱིས་ཁམས་མ་ལུས་པ་ཐམས་ཅད་དུ་གདན་རྣམ་པར་བཀྲམ་པས་ཡོངས་སུ་རྒྱས་པ། སངས་རྒྱས་ཀྱི་ཞིང་མ་ལུས་པ་ཐམས་ཅད་དུ་བྱང་ཆུབ་སེམས་དཔས་རྣམ་པར་དམིགས་པ། 
བྱང་ཆུབ་སེམས་དཔའི་སྤྱོད་པ་དམ་པ་ཐོབ་པ་རྣམས་ཀྱི་ཞལ་དུ་བལྟ་བ། བྱང་ཆུབ་སེམས་དཔའ་ཐམས་ཅད་ཀྱི་རྣམ་པ་དང་། སྨོན་ལམ་ཁྱད་པར་ཅན་དང་ལྡན་པའི་བྱང་ཆུབ་སེམས་དཔའི་འཁོར་གྱི་
དཀྱིལ་འཁོར་ཐམས་ཅད་ཀྱིས་ཡང་དག་པར་བསམ་པའི་ཆོས་ཀྱི་འཁོར་ལོ་ཟབ་མོ་རབ་ཏུ་བསྐོར་བ། སངས་རྒྱས་ཀྱི་ཡུལ་ཚད་མེད་པ་བརྩམས་པ། བྱང་ཆུབ་སེམས་དཔའ་བརྗོད་དུ་མེད་པའི་འབྱུང་
གནས་སུ་གྱུར་པ། བྱང་ཆུབ་སེམས་དཔའི་སྤྱོད་པ་སྣ་ཚོགས་སྤྱོད་པ་ལ་ཡང་དག་པར་གཞོལ་བ། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་རྣམ་པར་དག་པ་མངའ་བ། འཇིག་རྟེན་གྱི་ཁམས་
ཐམས་ཅད་སངས་རྒྱས་ཀྱི་བྱིན་གྱིས་བྱིན་དུ་བརློབ་པའི་ཡུལ་མངའ་བ། དགེ་བའི་རྩ་བ་བསྐྱེད་པའི་སེམས་ཅན་གྱིས་རྣམ་པར་དམིགས་པ། དགེ་བའི་རྩ་བ་ཐམས་ཅད་ཐ་མི་དད་པ་དང་ལྡན་པ་འབྱུང་བའི་ས། 
བྱང་ཆུབ་སེམས་དཔའི་སྤྱོད་པ་མཐའ་ཡས་པའི་མཐུའི་གནས་ལ་ཡོན་ཏན་གྱིས་ཁྱད་པར་ཐམས་ཅད་རབ་ཏུ་བརྙེས་ནས་བཞུགས་པ། འཇིག་རྟེན་གྱི་རྣམ་པ་ཐམས་ཅད་མ་ལུས་པའི་མཐར་ཐུག་པ། སེམས་
ཅན་གྱི་རྣམ་པ་ཐམས་ཅད་དང་། ཞིང་གི་རྣམ་པ་ཐམས་ཅད་དང་། ཆོས་ཀྱི་རྣམ་པ་ཐམས་ཅད་དང་། བྱང་ཆུབ་སེམས་དཔའི་རྣམ་པ་ཐམས་ཅད་དང་། ཡོངས་སུ་སྨིན་པར་བྱ་བའི་རྣམ་པ་ཐམས་

75-1-25b

ཅད་དང་། དུས་ཀྱི་རྣམ་པ་ཐམས་ཅད་དང་། གདུལ་བའི་རྣམ་པ་ཐམས་ཅད་དང་། སངས་རྒྱས་ཀྱི་རྣམ་པར་འཕྲུལ་པའི་རྣམ་པ་ཐམས་ཅད་མ་ལུས་པའི་མཐར་ཐུག་པ་རྣམས་འགྲོ་བ་མ་ལུས་པ་ཐམས་ཅད་དུ་
མོས་པ་ཇི་ལྟ་བ་བཞིན་དུ་རྣམ་པར་འཚང་རྒྱ་བས་སངས་རྒྱས་ཀྱི་ཕྲིན་ལས་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་ལྔ་པའོ། །སངས་རྒྱས་བཅོམ་ལྡན་འདས་རྣམས་
ཀྱི་ཆོས་ཀྱི་འཁོར་ལོ་བསྐོར་བར་མཛད་པ་ཕྱིར་མི་ལྡོག་པའི་ཚུལ་གྱིས་ཕྱིར་མི་ལྡོག་པའི་འཁོར་ལོ་དང་། འཇིག་རྟེན་ཐམས་ཅད་ཀྱི་ཁོང་དུ་ཆུད་པར་འགྱུར་བའི་ཚུལ་གྱིས་ཚད་མེད་པའི་འཁོར་ལོ་དང་། མི་འཇིགས་
པའི་སེང་གེའི་ང་རོ་ཆེན་པོའི་ཚུལ་གྱིས་ཐམས་ཅད་མ་ལུས་པར་མངོན་པར་སངས་རྒྱས་པའི་འཁོར་ལོ་དང་། ཆོས་ཀྱི་མཛོད་མུ་མེད་པའི་སྒོས་སྣང་བར་བྱེད་པའི་ཚུལ་གྱི་ཆོས་ཐམས་ཅད་མཁྱེན་པའི་མཛོད་ཀྱི་འཁོར་
ལོ་དང་། ཡེ་ཤེས་ནམ་མཁའི་དབྱིངས་ལྟར་ཚད་མེད་པའི་ཚུལ་གྱིས་ཆགས་པ་མེད་པའི་འཁོར་ལོ་དང་། ཆོས་ཐམས་ཅད་ཀྱི་དངོས་པོ་མེད་པའི་རང་བཞིན་རབ་ཏུ་རྟོགས་པར་བྱ་བའི་ཚུལ་གྱིས་སྒྲིབ་པ་མེད་པའི་
འཁོར་ལོ། སེམས་ཅན་ཐམས་ཅད་ཀྱི་ཆོས་ཀྱི་མིག་རྣམ་པར་སྦྱོང་བའི་ཚུལ་གྱིས་འཇིག་རྟེན་ཐམས་ཅད་ཀྱི་སྒྲོན་མའི་འཁོར་ལོ་དང་། འཇིག་རྟེན་ཐམས་ཅད་དུ་རྒྱས་པར་འགེངས་པའི་ཚུལ་གྱིས་ཐམས་
ཅད་མཁྱེན་པའི་ཆོས་བརྗོད་པའི་འཁོར་ལོ་དང་། སངས་རྒྱས་ཀྱི་ཆོས་ཐམས་ཅད་དང་མི་འགལ་བའི་ཚུལ་གྱིས་སངས་རྒྱས་ཐམས་ཅད་འདབ་འདྲེས་པར་གྱུར་བའི་འཁོར་ལོ་དང་། དེ་དག་ལ་སྩོགས་པ་
རྣམ་པ་བྱེ་བ་ཁྲག་ཁྲིག་བརྒྱ་སྟོང་དུ་ཆོས་ཀྱི་འཁོར་ལོ་བསྐོར་བས་སེམས་ཅན་ཐམས་ཅད་ཀྱི་སེམས་དང་སྤྱོད་པའི་རྣམ་པ་ལ། ཆོས་ཀྱི་འཁོར་ལོ་བསྐོར་ཏེ། དེ་ལྟར་ཆོས་ཀྱི་འཁོར་ལོ་བསྐོར་བས་ཀྱང་། 

75-1-26a

སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་ཕྲིན་ལས་བསམ་གྱིས་མི་ཁྱབ་པ་མཛད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་དྲུག་པའོ། །སངས་
རྒྱས་བཅོམ་ལྡན་འདས་རྣམས་ནི་གྲོང་དང་གྲོང་ཁྱེར་དང་གྲོང་རྡལ་དང་། རྒྱལ་པོའི་གནས་སུ་གཤེགས་པས་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དེ། མིའི་རྒྱལ་པོའི་གནས་དང་། 
ལྷའི་རྒྱལ་པོའི་གནས་དང་། ཀླུའི་རྒྱལ་པོའི་གནས་དང་། གནོད་སྦྱིན་གྱི་རྒྱལ་པོའི་གནས་དང་། དྲི་ཟའི་རྒྱལ་པོའི་གནས་དང་། ལྷ་མ་ཡིན་གྱི་རྒྱལ་པོའི་གནས་དང་། ནམ་མཁའ་ལྡིང་གི་རྒྱལ་
པོའི་གནས་དང་། མི་འམ་ཅིའི་རྒྱལ་པོའི་གནས་དང་། ལྟོ་འཕྱེ་ཆེན་པོའི་གནས་དང་། སྲིན་པོའི་རྒྱལ་པོའི་གནས་དང་། ཤ་ཟའི་རྒྱལ་པོའི་གནས་དག་ཏུ་གཤེགས་པས་ཀྱང་སངས་རྒྱས་བཅོམ་ལྡན་
འདས་རྣམས་ནི་སངས་རྒྱས་ཀྱི་ཕྲིན་ལས་མཛད་དེ། འདི་ལྟ་སྟེ། གྲོང་ཁྱེར་གྱི་སྒོར་བྱོན་ནས་གཡོ་བ་དང་། འོད་ཟེར་སྣང་བ་དང་། ལོང་བ་རྣམས་མིག་འཐོབ་པ་དང་། འོན་པ་རྣམས་སྒྲ་ཐོས་པར་འགྱུར་བ་དང་། 
སྨྱོན་པ་རྣམས་དྲན་པ་ཐོབ་པར་འགྱུར་བ་དང་། གོས་མེད་པ་རྣམས་གོས་ཐོབ་པར་འགྱུར་བ་དང་། སྡུག་བསྔལ་བ་རྣམས་བདེ་བ་ཐོབ་པ་དང་། རོལ་མོའི་ཆ་བྱད་མ་དཀྲོལ་མ་བརྡུངས་པར་སྒྲ་ཡིད་དུ་འོང་བ་རང་
འབྱིན་པ་དང་། རྒྱན་སྣོད་ན་འདུག་པ་དང་། གནས་ནས་མ་ཕོག་པ་དང་། མ་བསྐྱོད་མ་དཀྲོལ་བར་བསྐྱོད་ཅིང་དཀྲོལ་བའི་སྒྲ་འབྱུང་བ་དང་། བྱ་སྣ་ཚོགས་མང་པོའི་སྒྲ་སྐད་ཡིད་དུ་འོང་བ་འབྱུང་བ་དང་། 
བལྟ་ན་གཏང་མི་བྲ་ཞིང་མི་འཐུན་པ་མེད་པའི་སྐུ་མཐོང་བས་ཀྱང་། སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །མཚན་དང་དཔེ་བྱད་བཟང་པོ་བསྟན་

75-1-26b

པས་ཀྱང་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དེ། ཡོངས་སུ་གཟིགས་པ་དང་། རྣམ་པར་གཟིགས་པ་དང་། བརྐྱང་བ་དང་། 
བསྐུམ་པས་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །གཤེགས་པ་དང་སླར་བཞུད་པ་དང་། བཞེངས་པ་དང་། འཆག་པ་དང་། བཞུགས་པ་དང་། གཟིམས་པས་ཀྱང་
སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །ཆོས་བསྟན་པ་དང་། མི་གསུང་བར་བཞུགས་པས་ཀྱང་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །རྫུ་འཕྲུལ་གྱི་ཆོ་འཕྲུལ་དང་། 
ཡོངས་སུ་བསྟན་པའི་ཆོ་འཕྲུལ་དང་། རྗེས་སུ་བསྟན་པའི་ཆོ་འཕྲུལ་གྱིས་ཀྱང་སངས་རྒྱས་བཅོམ་ལྡན་འདས་རྣམས་འཇིག་རྟེན་གྱི་ཁམས་ཀྱི་ཡུལ་སེམས་ཅན་བསམ་པ་སྣ་ཚོགས་རྒྱ་མཚོ་དང་
ལྡན་པ་འཇིག་རྟེན་གྱི་སྤྱོད་པ་ཐམས་ཅད་རྒྱུ་ཞིང་འབྱུང་བ་དང་ལྡན་པ་དགེ་བའི་རྩ་བ་ཆེན་པོས་ཤིན་ཏུ་བརྟན་པ། སངས་རྒྱས་རྗེས་སུ་དྲན་པ་དང་ལྡན་པ། སྔོན་འགྲོགས་འགྲོགས་པའི་བྱང་ཆུབ་སེམས་
དཔའ་དང་གནས་པའི་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །ཡང་དག་པར་རྫོགས་པའི་སངས་རྒྱས་རྣམས་ནི་སྐུ་གཟུགས་བལྟ་ན་མི་ངོམས་པའོ་ཞེས་བྱ་བར་གཞོལ་བ་དང་། 
སངས་རྒྱས་རྣམས་སྐྱེ་བར་དཀོན་ནོ་ཞེས་བྱ་བར་ཡིད་ཆེས་པར་བྱེད་པ་དང་། དེ་བཞིན་གཤེགས་པ་མཐོང་ཞིང་། དེ་བཞིན་གཤེགས་པའི་གསུང་ཐོས་པ་ནི་བསོད་ནམས་ཀྱི་ཆོས་དཀར་པོའི་འབྱུང་
གནས་སུ་གྱུར་པའོ། །ཞེས་སངས་རྒྱས་ཀྱི་སྤྱོད་པ་ཡིད་ལ་བྱེད་པ་དང་། འཇིག་རྟེན་ཐམས་ཅད་རྣམ་པར་དག་པ་ནི། དེ་བཞིན་གཤེགས་པ་སྐྱེ་བ་ཡིན་ནོ་ཞེས་བྱ་བར་ཁོང་དུ་ཆུད་པར་བྱེད་པ་དང་། 

75-1-27a

སངས་རྒྱས་ཀྱི་ཡོན་ཏན་བསྔགས་པ་ནི་མཐའ་ཡས་པའོ་ཞེས་བྱ་བར་ཡང་དག་པར་ལྟ་བ་དང་། མ་བྱོན་པའི་སངས་རྒྱས་འབྱུང་བའི་དེ་བཞིན་གཤེགས་པའི་རིགས་ཡང་དག་པར་བསྒྲུབ་པ་དང་། 
དགེ་བའི་རྩ་བ་དང་མོས་པའི་ཚུལ་ཐམས་ཅད་ཀྱིས་སངས་རྒྱས་བཅོམ་ལྡན་འདས་རྣམས་མཉེས་པར་བྱེད་པ་དང་། དེ་བཞིན་གཤེགས་པ་རྣམས་ནི་ཡོན་ཏན་མཐའ་ཡས་པའོ་ཞེས་ཁོང་དུ་ཆུད་པར་
བྱེད་པ་དང་། དེ་བཞིན་གཤེགས་པ་ནི་སེམས་ཅན་ཐམས་ཅད་ལ་མངོན་ཏུ་གྱུར་པར་རྟོགས་པ་དང་། དེ་བཞིན་གཤེགས་པ་ནི་སེམས་ཅན་གྱི་རིས་བསམ་གྱིས་མི་ཁྱབ་པའི་གནས་སུ་གྱུར་པར་སེམས་པ་དང་། 
དེ་བཞིན་གཤེགས་པ་ནི་ཞིང་ཐམས་ཅད་ན་སྣང་བར་ཁོང་དུ་ཆུད་པ་དང་། དེ་ལྟ་བུའི་དགེ་བའི་རྩ་བ་ཐམས་ཅད་འབྱུང་བས་འཇིག་རྟེན་ཐམས་ཅད་ན་སངས་རྒྱས་བཅོམ་ལྡན་འདས་རྣམས་སེམས་ཅན་
རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །དད་པར་བྱ་བ་དང་། ཕྱག་བྱ་བ་དང་། ཐལ་མོ་སྦྱར་བར་བྱས་པ་དང་། རྗེས་སུ་སྟོན་པ་དང་། སྤྱན་དྲངས་པ་དང་། མཆོད་པ་དང་། མངོན་དུ་
མཐོང་བ་དང་འཛུམ་པ་བྱ་བ་དང་། སངས་རྒྱས་ལ་དགའ་བའི་སེམས་ཀྱིས་མོས་པར་བྱས་པའི་དགེ་བའི་རྩ་བའི་སྒོ་ནས་ཀྱང་སངས་རྒྱས་བཅོམ་ལྡན་འདས་རྣམས་ནི་སེམས་ཅན་རྣམས་ལ་སངས་རྒྱས་ཀྱི་
ཕྲིན་ལས་མཛད་དོ། །སངས་རྒྱས་རྗེས་སུ་དྲན་པར་གྱུར་པས་ཀྱང་། སངས་རྒྱས་བཅོམ་ལྡན་འདས་རྣམས་ནི་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །སངས་རྒྱས་མཐོང་བར་
འདོད་པར་བྱས་པས་ཀྱང་སངས་རྒྱས་བཅོམ་ལྡན་འདས་རྣམས་ནི་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །དེ་བཞིན་གཤེགས་པའི་སྐུ་ཁ་དོག་དང་དབྱིབས་ཀྱི་རྣམ་པ་ཚད་མེད་པ་བསྟན་

75-1-27b

པས་ཀྱང་། སངས་རྒྱས་བཅོམ་ལྡན་འདས་རྣམས་ནི་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དོ། །དེ་བཞིན་གཤེགས་པའི་གསུང་ཐོས་པར་བྱ་བས་ཀྱང་སངས་རྒྱས་བཅོམ་ལྡན་
འདས་རྣམས་ནི་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མཛད་དེ། དེ་དག་ལ་སྩོགས་པ་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་མཛད་པ་རྣམ་པ་བྱེ་བ་ཁྲག་ཁྲིག་བརྒྱ་
སྟོང་བརྗོད་དུ་མེད་པ་དག །འཇིག་རྟེན་གྱི་ཁམས་མ་ལུས་པ་ཐམས་ཅད་དུ་སེམས་ཅན་ཐམས་ཅད་ཀྱི་བསམ་པ་དང་། མཐུ་དང་འདུལ་བ་ཇི་ལྟ་བའི་ཚུལ་ལས་མི་འདའ་བར་འབྱུང་ངོ་། །
དེ་ལྟར་སངས་རྒྱས་ཀྱི་ཕྲིན་ལས་འཇིག་རྟེན་ཐམས་ཅད་ཀྱི་སེམས་ཅན་ཀུན་གྱི་སེམས་དང་སྤྱོད་པ་དང་བསམ་པ་ལ་གནས། དགེ་བ་རྒྱ་ཆེ་བ་ཚད་མེད་པ་དག་ཕྱིར་མི་ལྡོག་པའི་ཡུལ་དང་། སྙིང་རྗེ་
ཆེན་པོས་རབ་ཏུ་བསྐུལ་བ་དང་། སྔོན་གྱི་སྨོན་ལམ་གྱིས་ཡོངས་སུ་སྐྱོ་བ་མེད་པ་དང་། སངས་རྒྱས་ཀྱི་ཕྲིན་ལས་མཁྱེན་པའི་སྟོབས་དང་། ཤུགས་ཀྱིས་འཇིག་རྟེན་ཐམས་ཅད་དུ་འབྱུང་སྟེ། 
འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་བདུན་པའོ། །སངས་རྒྱས་བཅོམ་ལྡན་འདས་རྣམས་ནི་དགོན་པ་ལ་བཞུགས་སམ། ཞི་བར་བཞུགས་སམ། 
དབེན་པར་བཞུགས་སམ། སངས་རྒྱས་ཀྱི་རྣམ་པར་སྤྱོད་པ་ལ་བཞུགས་སམ། ཏིང་ངེ་འཛིན་ཆེན་པོའི་གནས་ལ་བཞུགས་སམ། གཅིག་པུ་དགྱེས་པར་བཞུགས་སམ། སྐུ་མྱི་སྣང་
བར་བཞུགས་སམ། ཡེ་ཤེས་ཟབ་མོའི་གནས་ལ་བཞུགས་སམ། སངས་རྒྱས་ཀྱི་ཡུལ་གྱི་སྟོབས་ཚད་མེད་པ་ལ་བཞུགས་སམ། སྐུ་ཡོངས་སུ་སྤྱོད་པ་མི་མཐོང་བར་བཞུགས་ཀྱང་རུང་

75-1-28a

སྟེ། སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་གཞན་གྱིས་མི་ཚུགས་པའི་ཡེ་ཤེས་དང་། སྨོན་ལམ་གྱི་ཚུལ་གྱིས་མོས་པ་བཞིན་དུ་འདུལ་བའི་སེམས་ཅན་རྣམས་ལ་
རྒྱུན་མི་འཆད་པར་འབྱུང་སྟེ། སངས་རྒྱས་ལྷ་ཡོངས་སུ་ཚོལ་བས་ཀྱང་། སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །སངས་རྒྱས་ཀླུ་ཡོངས་སུ་ཚོལ་བས་ཀྱང་སངས་རྒྱས་ཀྱི་ཕྲིན་ལས་རྒྱུན་
མི་འཆད་དོ། །སངས་རྒྱས་གནོད་སྦྱིན་ཡོངས་སུ་ཚོལ་བ་དང་། སངས་རྒྱས་མིའམ་ཅི་ཡོངས་སུ་ཚོལ་བ་དང་། སངས་རྒྱས་ལྟོ་འཕྱེ་ཆེན་པོ་ཡོངས་སུ་ཚོལ་བ་དང་། སངས་རྒྱས་སྲིན་པོ་ཡོངས་སུ་
ཚོལ་བ་དང་། སངས་རྒྱས་མི་དང་མི་མ་ཡིན་པ་ཡོངས་སུ་ཚོལ་བ་དང་། སངས་རྒྱས་ཉན་ཐོས་དང་། སངས་རྒྱས་རང་སངས་རྒྱས་དང་། སངས་རྒྱས་བྱང་ཆུབ་སེམས་དཔའ་ཡོངས་སུ་ཚོལ་བས་ཀྱང་སངས་
རྒྱས་ཀྱི་ཕྲིན་ལས་རྒྱུན་མི་འཆད་དོ། །ཆོས་སྟོན་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །སངས་རྒྱས་གཅིག་བརྗོད་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །སངས་རྒྱས་
ཐམས་ཅད་བརྗོད་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །བྱང་ཆུབ་སེམས་དཔའི་སྤྱོད་པའི་ཁྱད་པར་དང་། སྨོན་ལམ་ཐམས་ཅད་གཅིག་ཏུ་བརྗོད་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །
བྱང་ཆུབ་སེམས་དཔའི་སྤྱོད་པ་གཅིག་རྣམ་པར་ཕྱེ་སྟེ། སྤྱོད་པ་ཐ་དད་པ་བརྗོད་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །འཇིག་རྟེན་གྱི་ཡུལ་སངས་རྒྱས་ཀྱི་ཡུལ་དུ་བརྗོད་པས་ཀྱང་སངས་རྒྱས་
ཀྱི་ཕྲིན་ལས་རྒྱུན་མི་འཆད་དོ། །སངས་རྒྱས་ཀྱི་ཡུལ་འཇིག་རྟེན་གྱི་ཡུལ་དུ་བརྗོད་པས་ཀྱང་སངས་རྒྱས་ཀྱི་ཕྲིན་ལས་རྒྱུན་མི་འཆད་དོ། །ཡུལ་མ་ཡིན་པ་སངས་རྒྱས་ཀྱི་ཡུལ་དུ་བརྗོད་པས་ཀྱང་སངས་རྒྱས་

75-1-28b

ཀྱི་ཕྲིན་ལས་རྒྱུན་མི་འཆད་དོ། །ཉིན་མཚན་དང་ཟླ་བ་ཡར་ཁམ་མར་ཁམ་དང་། ཟླ་བ་དང་། ལོ་བསྒྲང་བར་བཞུགས་པ་དང་། ཡོངས་སུ་བཞུགས་པ་ནས། དེ་བཞིན་དུ་བསྐལ་པ་བརྗོད་དུ་མེད་པ་ཡང་
བརྗོད་དུ་མེད་པའི་བར་དུ་བཞུགས་པ་དང་། ཡོངས་སུ་བཞུགས་པས་ཀྱང་སངས་རྒྱས་བཅོམ་ལྡན་འདས་རྣམས་སེམས་ཅན་རྣམས་ལ་སངས་རྒྱས་ཀྱི་ཕྲིན་ལས་མི་འཆད་དོ། །འདི་ནི་སངས་རྒྱས་བཅོམ་
ལྡན་འདས་རྣམས་ཀྱི་ཕྲིན་ལས་བརྒྱད་པའོ། །སངས་རྒྱས་བཅོམ་ལྡན་འདས་རྣམས་ནི་དགེ་བའི་རྩ་བ་རྣམས་ལ་འབྱུང་གནས་ལྟ་བུ། སེམས་ཅན་ཐམས་ཅད་ཀྱི་བསམ་པ་ཀུན་ལ་རྣམ་པར་སྤྱོད་པ་
ལྟ་བུ། སངས་རྒྱས་རྣམས་ལ་དད་པ་ལྟ་བུ། སེམས་ཁོང་དུ་ཆུད་པར་བྱ་བ་ལ་ཤིན་ཏུ་མོས་པ་ལྟ་བུ། དབང་པོ་རྣམས་ལ་བསྒྲུབ་པ་ལྟ་བུ། སེམས་ཅན་སྐྱེ་དགུ་ཐམས་ཅད་ལ་འདུལ་བ་ལྟ་བུ། 
འགྲོ་བ་ཐམས་ཅད་ལ་མོས་པ་ལྟ་བུ། བྱང་ཆུབ་སེམས་དཔའ་ཐམས་ཅད་ལ་འབྱུང་བ་ལྟ་བུ། བྱང་ཆུབ་ཏུ་ཞུགས་པ་རྣམས་ལ་བསྐུལ་བ་ལྟ་བུ། གཞན་གྱི་དྲིང་མི་འཇོག་པ་རྣམས་ལ་ཡེ་ཤེས་ཀྱི་
སྣང་བ་ལྟ་བུ་དག་སྟེ། སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་མི་རྟག་པར་སྟོན་པ་དང་། སངས་རྒྱས་ཀྱི་ཕྲིན་ལས་རྒྱུན་མི་འཆད་པར་བརྗོད་པ་དང་། ཕྲིན་ལས་མཛད་པའི་མཐར་
ཐུག་པར་བསྟན་པ་དང་། ཆོས་ཀྱི་རྒྱུད་ཏུ་ཉམས་པ་མེད་པའི་དངོས་པོར་བརྗོད་པ་དང་། སྲིད་པའི་ཚུལ་རྩ་བ་ནས་ཆད་པར་རྗོད་པ་དང་། སེམས་ཅན་ཐམས་ཅད་སྐྱོ་བར་བྱ་བར་བསྟན་པ་དང་། 
སངས་རྒྱས་ཀྱི་རྗེས་སུ་འགྲོ་བའི་སེམས་སུ་མཐུན་པར་བྱ་བ་དང་། སྐུ་ཚེའི་མཐའ་ལྟ་བུར་སེམས་ཅན་རྣམས་ཀྱིས་ཤེས་པར་བྱ་བ་དང་། སེམས་ཅན་རྣམས་ཀྱིས་འཇིག་རྟེན་ཐམས་ཅད་དུ་དགའ་བར་

75-1-29a

བྱ་བ་མེད་པར་བསྟན་པ་དང་། སེམས་ཅན་རྣམས་ལ་མ་བྱོན་པའི་སངས་རྒྱས་གཅིག་ནས། གཅིག་ཏུ་བརྒྱུད་པ་མཉེས་པར་གྱིས་ཤིག་པར་བསྟན་པ་དང་། སངས་རྒྱས་བཅོམ་
ལྡན་འདས་རྣམས་ཆོས་ཀྱི་འཁོར་ལོ་བསྐོར་བ་བསྟན་དུ་མི་རུང་བར་ཁོང་དུ་ཆུད་པར་བྱ་བ་དང་། འཇིག་རྟེན་རྣམས་ཀྱི་རྩོལ་བ་བསྐྱེད་པ་དང་སངས་རྒྱས་ལ་དམིགས་པར་བརྩོན་པའི་སེམས་ལ་དགོད་པ་དང་། 
ཡུན་ཏུ་དྲན་པ་རྣམ་པར་དག་པས་དེ་བཞིན་གཤེགས་པ་མཐོང་བའི་རྣམ་པར་རྟོག་པ་བསྐྱེད་པ་དང་། སྐྱེ་བའི་དབང་པོ་ཕྱིར་བཟློག་ཅིང་ཡོངས་སུ་དག་པར་མཛད་པ་དང་། སངས་རྒྱས་ལ་མོས་པ་བསྐྱེད་
པ་དང་། སྐྱོ་བར་གྱུར་པའི་སེམས་ཅན་རྣམས་ལ་བྱིན་གྱིས་བརླབ་པར་བྱ་བ་དང་། སངས་རྒྱས་ལ་དམིགས་པའི་རྐྱེན་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་ཕྱིན་པར་དགོངས་པ་མཛད་པ་དང་། 
སྐུ་ཐམས་ཅད་བཤིག་སྟེ། དེ་བཞིན་གཤེགས་པའི་སྐུ་གདུང་གིས་སེམས་ཅན་རྣམས་ཡོངས་སུ་གཟུང་བ་མཛད་པ་དང་། འཇིག་རྟེན་རྣམ་པར་འཁྲུག་པ་དང་། དྲེགས་ཤིང་མྱོས་པའི་སེམས་ཅན་
རྣམས་སྡོམ་པ་ལ་བཀོད་པ་མཛད་ཅིང་། ཡོངས་སུ་མྱ་ངན་ལས་འདའ་བ་སྟོན་པས་ཀྱང་། སངས་རྒྱས་ཀྱི་ཕྲིན་ལས་རྒྱུན་མི་འཆད་དེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་
ཕྲིན་ལས་དགུ་པའོ། །དེ་བཞིན་གཤེགས་པ་རྣམས་མྱ་ངན་ལས་འདའ་བའི་ཚེ། འཇིག་རྟེན་ཐམས་ཅད་ན་སེམས་ཅན་རྣམས་སྨྲེ་སྔགས་འདོན་ཅིང་ངུ་བ་དང་། མྱ་ངན་བྱེད་པ་དང་། འཆི་མ་འབྱིན་པ་དང་། 
ཡང་དག་པར་རྫོགས་པའི་སངས་རྒྱས་ཞེའམ། ཐུགས་རྗེ་ཆེན་པོ་ཞེ་འམ། དེད་དཔོན་ཆེན་པོ་ཞེ་འམ། ཕན་པར་བཞེད་པ་ཐུགས་བརྩེ་བ་ཅན་ཞེ་འམ། ལྷ་དང་བཅས་པའི་འཇིག་རྟེན་

75-1-29b

གྱི་སེམས་ཅན་ཐམས་ཅད་ཀྱི་སྐྱབས་སུ་གྱུར་པ། མགོན་དུ་གྱུར་པ། རྟེན་དུ་གྱུར་པ། བླ་ན་མེད་པ། བསོད་ནམས་ཀྱི་ཞིང་ནུབ་པར་གྱུར་ཏོ་ཞེས་འམ། སངས་རྒྱས་བཅོམ་ལྡན་འདས་རྣམས་ནི་འབྱུང་བར་
དཀའོ། །ཞེས་རྣམ་པ་དེ་ལྟ་བུར་སྨྲེ་སྔགས་འདོན་ཅིང་། མྱ་ངན་བྱེད་པ་དང་། སངས་རྒྱས་མཐོང་བ་རྗེས་སུ་དྲན་པའི་སེམས་ཅན་རྣམས་ཀྱི་བསམ་པ་དང་། ཡིད་ལ་བྱ་བ་དེ་དང་དེ་དག་གི་སྒོར་སངས་རྒྱས་ཀྱི་ཕྲིན་ལས་ཚད་
མེད་པ་རྒྱུན་མི་འཆད་དོ། །སངས་རྒྱས་བཅོམ་ལྡན་འདས་རྣམས་ཡོངས་སུ་མྱ་ངན་ལས་འདས་པའི་ཚེ། འདི་ལྟ་སྟེ་སེམས་ཅན་རྣམས་ཀྱི་སེམས་དད་པར་བྱ་བའི་དབང་དང་། སེམས་ཅན་རྣམས་དད་པས་
མཆོད་པར་བྱ་བའི་དབང་དང་། སེམས་ཅན་རྣམས་ལྷག་པའི་བསམ་པ་རྣམ་པར་སྤྱོད་པར་བྱ་བའི་དབང་དང་། སེམས་ཅན་རྣམས་ཡོངས་སུ་སྨིན་པར་བྱ་བའི་དབང་དང་། སེམས་ཅན་རྣམས་ཡོངས་སུ་སྦྱང་བར་བྱ་
བའི་དབང་དང་། སེམས་ཅན་རྣམས་གདུལ་བའི་དབང་དང་། སེམས་ཅན་རྣམས་ཀྱི་བསོད་ནམས་ཀྱི་ཚོགས་ཡོངས་སུ་རྫོགས་པར་བྱ་བའི་དབང་དང་། སེམས་ཅན་རྣམས་དེ་བཞིན་གཤེགས་པ་ལ་མཆོད་
པས་དམིགས་པར་བྱ་བའི་དབང་དང་། དེ་བཞིན་གཤེགས་པའི་མཆོད་རྟེན་རྣམ་པ་སྣ་ཚོགས་སུ་བརྒྱན་པས། ཕྱོགས་དང་ཡུལ་སྣ་ཚོགས་སུ་སེམས་ཅན་རྣམས་ཀྱི་དགེ་བའི་རྩ་བ་བསྩགས་པར་བྱ་བའི་
དབང་གིས་སེམས་ཅན་རྣམས་ཀྱི་བསམ་པ་དང་མོས་པ་ཇི་ལྟ་བ་བཞིན་དུ་སྐུ་གདུང་དང་། རིང་བསྲེལ་བྱིན་ཀྱིས་རློབ་སྟེ། ལྷ་དང་ཀླུ་དང་། གནོད་སྦྱིན་དང་། དྲི་ཟ་དང་། ལྷ་མ་ཡིན་དང་། ནམ་མཁའ་ལྡིང་དང་། 
མི་འམ་ཅི་དང་། ལྟོ་འཕྱེ་ཆེན་པོ་དང་། མིའི་གནས་ཐམས་ཅད་དུ་འདུལ་བ་དང་། མོས་པའི་ཚུལ་ཇི་ལྟ་བ་བཞིན་དུ། སྐུ་གདུང་དང་རིང་བསྲེལ་བྱིན་གྱིས་བརློབ་པོ། །རང་གི་སྐུ་རྣམ་

75-1-30a

པར་ཕྱེ་སྟེ། སྐུ་གདུང་དང་རིང་སྲེལ་ཚད་མེད་པ་གྲངས་མེད་པ་དཔག་ཏུ་མེད་པ་བསམ་གྱིས་མི་ཁྱབ་པ་བརྗོད་དུ་མེད་པའི་ཡང་བརྗོད་དུ་མེད་པ་བྱིན་གྱིས་བརླབས། །དེ་བཞིན་གཤེགས་པའི་མཆོད་རྟེན་གྱི་སངས་རྒྱས་
ཀྱི་སྐུ་གདུང་འཇིག་རྟེན་ཐམས་ཅད་དུ་རྣམ་པར་ཕྱེ་བའི་དེའི་ཡུལ་དང་། ཕྱོགས་ཀྱི་ཀླུའི་གནས་དང་གནོད་སྦྱིན་དང་། དྲི་ཟ་དང་ལྷ་མ་ཡིན་དང་། ནམ་མཁའ་ལྡིང་དང་མི་འམ་ཅི་དང་། ལྟོ་འཕྱེ་ཆེན་པོའི་གནས་དང་། 
མིའི་གནས་དང་། སྲིན་པོའི་གནས་དག་ཏུ་སྐུ་གདུང་དང་། རིང་བསྲེལ་མཆོད་པ་བྱེད་པར་འགྱུར་བས། སྐུ་གདུང་གི་རིང་སྲེལ་དང་དབུ་དང་། ཕྱག་སེན་གྱི་མཆོད་རྟེན་དང་། སངས་རྒྱས་བཞུགས་པའི་མཆོད་རྟེན་
ལ་འགྲོ་བ་ཐམས་ཅད་ངེས་པར་སངས་རྒྱས་དྲན་པར་འགྱུར་ཏེ། ཆོས་ལ་རབ་ཏུ་རྟེན་པར་འགྱུར་རོ། །དགེ་འདུན་ལ་དད་པ་རབ་ཏུ་འཐོབ་པར་འགྱུར་རོ། །ཡུལ་དང་ཕྱོགས་ཀྱི་གནས་དེ་དང་དེ་དག་ཏུ་ཡང་རྒྱུན་
མི་འཆད་པར་སངས་རྒྱས་མཆོད་པ་ལ་བརྩོན་པའི་བསམ་པས་སྦྱིན་པ་ཡོངས་སུ་གཏོང་བར་འགྱུར་རོ། །བསོད་ནམས་བྱེད་པར་འགྱུར་རོ། །མཐོ་རིས་དེ་དང་དེ་ཡོངས་སུ་དག་པ་རབ་ཏུ་འཐོབ་པར་
འགྱུར་རོ། །རིགས་དང་རྒྱུད་ཀྱི་བདག་ཉིད་ཆེ་བ་རབ་ཏུ་འཐོབ་པར་འགྱུར་རོ། །ལོངས་སྤྱོད་ཆེན་པོ་དང་། འཁོར་རྣམ་པར་དག་པ་རབ་ཏུ་འཐོབ་པར་འགྱུར་རོ། །ལྷ་དང་མིའི་ཕུན་སུམ་ཚོགས་པ་ཉམས་སུ་
མྱོང་བར་འགྱུར་རོ། །ལོག་པར་ལྟུང་བ་མེད་པའི་ལམ་ཡོངས་སུ་རྫོགས་པར་འགྱུར་རོ། །སངས་རྒྱས་བྱུང་བ་དོན་ཡོད་པ་རབ་ཏུ་བསྒྲུབ་པར་འགྱུར་རོ། །ཆོས་དཀར་པོ་ལ་གནས་པ་ཡོངས་སུ་རྫོགས་པར་བྱེད་པར་
འགྱུར་རོ། །ཁམས་གསུམ་པ་ལས་འབྱུང་བའི་ལམ་ཡོངས་སུ་སྦྱོང་བར་འགྱུར་རོ། །ཐེག་པ་གང་ལ་དད་པའི་སྨོན་ལམ་གྱིས་ངེས་པར་འབྱུང་བར་འགྱུར་རོ། །དེ་བཞིན་གཤེགས་པ་དེ་དག་དེ་དག་ལ་དྲིན་དུ་གཟོ་བ་རབ་ཏུ་འཐོབ་པར་

75-1-30b

འགྱུར་རོ། །སངས་རྒྱས་བཅོམ་ལྡན་འདས་རྣམས་ལ་རྟེན་པ་དང་། སྐྱབས་བཙོལ་བ་དང་། མགོན་བཙལ་བ་དང་། དཔུང་ཉེན་བཙལ་བའི་སེམས་བསྐྱེད་པར་འགྱུར་ཏེ། དེ་ལྟར་སངས་རྒྱས་བཅོམ་ལྡན་འདས་རྣམས་ནི་
ཡོངས་སུ་མྱ་ངན་ལས་འདས་ཀྱང་ཡོན་བསམ་གྱིས་མི་ཁྱབ་པར་སྦྱོང་བ། བསོད་ནམས་ཟད་མི་ཤེས་པའི་ཡོན་ཏན་གྱི་གནས་དག་སྟེ། སངས་རྒྱས་བཅོམ་ལྡན་འདས་རྣམས་ནི་འཇིག་རྟེན་དུ་བྱུང་ན་དེ་ལྟར་
སེམས་ཅན་རྣམས་ཀྱི་དགེ་བའི་རྩ་བ་རྣམ་པ་མང་པོ་རབ་ཏུ་བསྩགས་པས་བསོད་ནམས་ཀྱི་ཚོགས་རབ་ཏུ་རྫོགས་པར་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་ཕྲིན་ལས་བཅུ་པའོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་ཕྲིན་ལས་རྒྱ་ཆེན་པོ་ཚད་མེད་པ་བསམ་གྱིས་མི་ཁྱབ་པ་རྣམས་སོ། །དེ་དག་ནི་སངས་རྒྱས་ཀྱི་བྱིན་བརླབས་མ་གཏོགས་པར་
ལྷ་དང་བཅས་པའི་འཇིག་རྟེན་གྱིས་ཚད་གཟུང་བར་མི་ནུས་པའོ། །འདས་པ་དང་མ་འོངས་པ་དང་། ད་ལྟར་བྱུང་བའི་ཉན་ཐོས་དང་། རང་སངས་རྒྱས་ཐམས་ཅད་ཀྱི་འཇུག་པར་མི་ནུས་པའོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་གཉིས་སུ་མེད་པར་སྤྱོད་ཅིང་། དངོས་པོ་རྣམ་པ་གཉིས་སུ་མེད་པའི་ཆོས་ཀྱི་དབང་ཕྱུག་གི་ཆོས་རྣམས་ཏེ། བཅུ་གང་ཞེ་ན་འདི་ལྟ་སྟེ། སངས་རྒྱས་བཅོམ་
ལྡན་འདས་རྣམས་ནི་ལུང་བསྟན་པ་ཐམས་ཅད་སྟོན་པ་ལ་གཉིས་སུ་མེད་པར་སྤྱོད་དོ། །སངས་རྒྱས་བཅོམ་ལྡན་འདས་རྣམས་ནི་སེམས་ཅན་སངས་རྒྱས་རྗེས་སུ་དྲན་པ་ལ་བརྩོན་པའི་རྣམས་ཀྱི་སེམས་དང་བསམ་པ་བརྗོད་
དུ་མེད་པ་འབྱམ་ཀླས་པ་རྣམས་ལ་གཉིས་སུ་མེད་པར་སྤྱོད་དོ། །སངས་རྒྱས་ཀྱི་ཆོས་ཐམས་ཅད་ཀྱི་དོན་མ་ལུས་པར་མངོན་པར་སངས་རྒྱས་པས་གཉིས་སུ་མེད་པའི་སྐུ་རྣམ་པར་མཛད་དོ། །འདས་པ་དང་། 

75-1-31a

མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ལ་རང་བཞིན་གཉིས་སུ་མེད་པར་ཐུགས་སུ་ཆུད་པ་མངའ་བའོ། །འབྱུང་བ་དང་བྱུང་བའི་མཐའ་གཉིས་སུ་མེད་པ་དང་། སྔོན་གྱི་མཐའ་དང་། 
ད་ལྟར་བྱུང་བ་གཉིས་སུ་མེད་པར་ཐུགས་སུ་ཆུད་པ་མངའ་བའོ། །སངས་རྒྱས་ཀྱི་ཞིང་ཐམས་ཅད་གཉིས་སུ་མེད་པས་དུས་གསུམ་གྱི་སངས་རྒྱས་ཀྱི་ཞིང་ཐམས་ཅད་གཅིག་པར་རབ་ཏུ་མཁྱེན་ཅིང་སྟོན་པ་ཐུགས་སུ་ཆུད་པ་
མངའ་བའོ། །སངས་རྒྱས་གཅིག་དང་། སངས་རྒྱས་ཐམས་ཅད་ཀྱི་གསུང་གཉིས་སུ་མེད་པར་ཐུགས་སུ་ཆུད་པ་མངའ་བའོ། །དེ་བཞིན་གཤེགས་པ་ཐམས་ཅད་ཀྱིས་ཐུགས་སུ་ཆུད་པ་དང་། འདུལ་བ་མཛད་པའི་རྣམ་པར་དམིགསུ་མེད་
པར་ཐུགས་སུ་ཆུད་པ་མངའ་བའོ། །འཇིག་རྟེན་གྱི་ཆོས་ཐམས་ཅད་དང་། སངས་རྒྱས་ཀྱི་ཆོས་གཉིས་སུ་མེད་པར་ཐུགས་སུ་ཆུད་པ་མངའ་བའོ། །འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་ཀྱི་དགེ་བའི་
རྩ་བ་ཐམས་ཅད་དགེ་བའི་རྩ་བ་གཅིག་སྟེ། གཉིས་སུ་མེད་པར་ཐུགས་སུ་ཆུད་པ་མངའ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་གཉིས་སུ་མེད་པར་སྤྱོད་ཅིང་། དངོས་པོ་གཉིས་སུ་མེད་པའི་
ཆོས་ཀྱི་དབང་ཕྱུག་གི་ཆོས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པ་བཞུགས་པའི་ཆོས་ཐམས་ཅད་ལ་རབ་ཏུ་ཞུགས་པ་རྣམས་སོ། །བཅུ་གང་ཞེ་ན། སངས་རྒྱས་བཅོམ་
ལྡན་འདས་རྣམས་ནི་ཆོས་ཀྱི་དབྱིངས་གནས་པའི་ཡེ་ཤེས་ཐུགས་སུ་ཆུད་པ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་ཐུགས་རྗེ་ཆེན་པོ་མི་ཉམས་པ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་
ནི་སྨོན་ལམ་ཇི་ལྟ་བ་བཞིན་དུ་འབྱུང་བ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་འདུལ་བའི་སེམས་ཅན་ཡོངས་སུ་མི་གཏོང་བ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་དངོས་པོ་མེད་པ་ལ་

75-1-31b

གནས་པའི་ཆོས་ཉིད་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་དེ་བཞིན་གཤེགས་པའི་སྐུ་སྐལ་བ་མཉམ་པ་ཐ་མི་དད་ཅིང་དོན་ཡོད་པ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་རྟག་ཏུ་མཉམ་པར་གཞག་
པའི་ཐུགས་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཐམས་ཅད་ཉམས་པ་མེད་པར་གཞོལ་བ་ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་ཆགས་པ་མེད་པའི་དགོངས་པས་རྣམ་པར་སྤྱོད་པ་
ལ་བཞུགས་པའོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཐམས་ཅད་ཀྱི་མཉམ་པ་ཉིད་ལ་འཇུག་པས་གྲུབ་པ་མེད་པའི་ཡང་དག་པའི་མཐའི་མཚན་ཉིད་ལ་བཞུགས་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་
སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པ་བཞུགས་པ་ཆོས་ཐམས་ཅད་ལ་བཞུགས་པ་རྣམས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཐམས་ཅད་
མ་ལུས་པར་མངོན་པར་མཁྱེན་པ་རྣམས་ཏེ། བཅུ་གང་ཞེ་ན་འདི་ལྟ་སྟེ། ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་འདས་པ་བགྲངས་པ་མཐའ་དག་ཐམས་ཅད་མངོན་པར་མཁྱེན་པ་དང་། མ་འོངས་པ་
བགྲངས་པ་མཐའ་དག་ཐམས་ཅད་མངོན་པར་མཁྱེན་པ་དང་། ད་ལྟར་བྱུང་བ་བགྲངས་པ་མཐའ་དག་ཐམས་ཅད་མངོན་པར་མཁྱེན་པ་དང་། ཚིག་གི་ལམ་མཐའ་དག་ཐམས་ཅད་མངོན་པར་མཁྱེན་པ་དང་། འཇིག་རྟེན་གྱི་
རྒྱུད་མཐའ་དག་ཐམས་ཅད་མངོན་པར་མཁྱེན་པ་དང་། སེམས་ཅན་ཀྱི་བསམ་པ་དང་ཤེས་པ་མཐའ་དག་ཐམས་ཅད་མངོན་པར་མཁྱེན་པ་དང་། བྱང་ཆུབ་སེམས་དཔའི་དགེ་བའི་རྩ་བ་ཆུང་ངུ་དང་འབྲིང་དང་ཆེན་པོ་དང་། རྣམ་པ་སྣ་ཚོགས་
སུ་རྣམ་པར་གནས་པའི་མཚན་ཉིད་ཀྱིས་དགེ་བའི་རྩ་བ་རྣམས་ལ་བསམ་པ་ཚད་མེད་པ་ཡོངས་སུ་མི་གཏོང་བས་སངས་རྒྱས་ཀྱི་ཡེ་ཤེས་འབར་བར་བྱ་བ་དང་། ཡོངས་སུ་རྫོགས་པར་བྱ་བ་མཐའ་དག་ཐམས་ཅད་མངོན་པར་མཁྱེན་པ་དང་། 

75-1-32a

ཆོས་ཐམས་ཅད་འཚང་རྒྱ་བའི་མཁྱེན་པ་མཐའ་དག་ཐམས་ཅད་མངོན་པར་མཁྱེན་པ་དང་། འཇིག་རྟེན་གྱི་རྒྱུད་ཐམས་ཅད་རྣམ་པར་དབྱེ་བའི་ཡེ་ཤེས་གཟིགས་པ་མཐའ་དག་ཐམས་ཅད་མངོན་པར་མཁྱེན་པ་དང་། 
ཆོས་ཀྱི་དབྱིངས་ཀྱི་གཞི་མྱིག་འཕྲུལ་གྱི་རྣམ་པ་ལྟ་བུར་དབྱེ་བ་ཐམས་ཅད་མངོན་པར་མཁྱེན་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཐམས་ཅད་མ་ལུས་པར་མངོན་པར་མཁྱེན་པའོ།། །།
སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བཞི་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སྟོབས་ཆེན་པོ། །སྟོབས་དམ་པ་སྟོབས་ཚད་མྱེད་པ་སྟོབས་བདག་ཉིད་ཆེ་བ་སྟོབས་ཐུག་མྱེད་པ། སྟོབས་
མི་མཉམ་པ་སྟོབས་སྙིང་པོ་དང་ལྡན་པ། སྟོབས་མྱི་ཤིགས་པ། སྟོབས་འཇིག་རྟེན་ཐམས་ཅད་ཀྱིས་བསམ་གྱིས་མྱི་ཁྱབ་པ། སྟོབས་སེམས་ཅན་ཐམས་ཅད་ཀྱིས་མྱི་འཕྲོག་པ། སངས་རྒྱས་ཀྱི་རྒྱལ་མཚན་སྟོབས་པོ་ཆེ། 
དཔའ་བོ་ཆེན་པོའི་སྟོབས་རྣམས་ཏེ། བཅུ་གང་ཞེ་ན། འདི་ལྟ་སྟེ། སངས་རྒྱས་ཀྱི་སྐུ་ནི་ཕ་རོལ་གྱི་གནོད་པ་ཐམས་ཅད་ཀྱིས་མྱི་ཤིགས་མྱི་ཆོད་པའོ། །འཇིག་རྟེན་གྱི་ཡུལ་ཐམས་ཅད་ཀྱིས་སྐུ་ཚེའི་དབང་པོ་ཉམས་པར་མྱི་
ནུས་པའོ། །འཇིག་རྟེན་གྱི་ཁམས་ཐམས་ཅད་ཀྱི་བསྐལ་པའི་མྱེའི་གདུང་བས་འཚིག་པར་མྱི་ནུས་པའོ། །འཇིག་རྟེན་གྱི་ཁམས་ཐམས་ཅད་འཇིག་པར་གཏོགས་པའི་ཆུའི་ཕུང་པོར་འགྲོངས་པར་མྱི་འགྱུར་བའོ། །བདུད་
ཐམས་ཅད་དང་། བདུད་ཀྱི་སྡེ་ཐམས་ཅད་དང་། ལྷ་ཐམས་ཅད་ཀྱི་དཔུང་དང་། ཀླུ་དང་གནོད་སྦྱིན་དང་དྲི་ཟ་དང་། ལྷ་མ་ཡིན་དང་ནམ་མཁའ་ལྡིང་དང་། མྱིའམ་ཅི་དང་ལྟོ་འཕྱེ་ཆེན་པོ་དང་མི་དང་། མྱི་མ་ཡིན་པ་ཐམས་ཅད་ཀྱི་དཔུང་དང་། 
ཤ་ཟ་དང་། སྲིན་པོ་ཐམས་ཅད་ཀྱི་དཔུང་དང་། སེམས་ཅན་མ་ལུས་པ་ཐམས་ཅད་ཀྱི་དཔུང་གིས་བརྒོལ་བར་དཀའ་བའོ། །རྡོ་རྗེ་རི་རབ་གྱི་རི་ཙམ་གྱི་ཆར་པ་དང་། ཁོར་ཡུག་གི་རི་ཆེན་པོ་ཙམ་འམ། སྟོང་གསུམ་གྱི་སྟོང་ཆེན་པོའི་ཙམ་

75-1-32b

གྱི་རྡོ་རྗེའི་ཆར་བབ་ཀྱང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་བ་སྤུ་གཅིག་ཀྱང་འགུལ་བར་མྱི་འགྱུར། གཡོ་བར་མྱི་འགྱུར་ཏེ། བག་ཚ་བའི་ཤེས་
མི་མངའོ། །བཞུགས་སམ་བཞེངས་སམ་བཞུད་དམ། གཟིམས་ཀྱང་རུང་སྟེ། སྤྱོད་ལམ་འགྱུར་བ་མྱེད་དོ། །དེ་བཞིན་གཤེགས་པ་གང་ན་བཞུགས་པའི་ཡུལ་དེ་དང་དེའི་འཁོར་དག་ཏུ་ཡང་དེ་བཞིན་གཤེགས་པ་དགྱེས་ན་ཀུན་ཏུ་
འབབ་པར་མྱི་འགྱུར་རོ། །སངས་རྒྱས་ཀྱི་ཞམ་རིང་བ་རྣམས་ལ་ཡང་གནོད་པར་མྱི་འགྱུར་རོ། །སངས་རྒྱས་ཀྱི་བྱིན་ཀྱིས་བརླབས་པའི་སེམས་ཅན་རྣམས་ལ་ཡང་གནོད་པར་མྱི་འགྱུར་ཞིང་། མི་གཡོ་ན་དེ་བཞིན་གཤེགས་པའི་སྐུ་ལྟ་
སྨོས་ཀྱང་ཅི་དགོས་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་གྱི་ཆོས་དང་པོའོ། །གཞན་ཡང་སངས་རྒྱས་བཅོམ་ལྡན་འདས་རྣམས་དགྱེས་ན། 
ཆོས་ཀྱི་དབྱིངས་ཐམས་ཅད་ཀྱིས་ཀླས་པའི་འཇིག་རྟེན་གྱི་ཁམས་ཐམས་ཅད་རི་རབ་ཀྱི་རི་དང་བཅས་པ། ཁོར་ཡུག་དང་ཁོར་ཡུག་ཆེན་པོའི་རི་དང་བཅས་པ། རྒྱ་མཚོ་དང་། རི་དང་ནགས་ཚལ་ཐིབས་པོ་དང་། སེམས་ཅན་
གནས་པའི་གནས་ཐ་དད་པ་ཀུན་དང་། བཅས་པ་དེ་ལྟ་བུའི་འཇིག་རྟེན་གྱི་ཁམས་ཐམས་ཅད་དེ་བཞིན་གཤེགས་པའི་བ་སྤུའི་བུ་ག་གཅིག་ཏུ་བཙུད་དེ། ཕྱི་མའི་མཐའི་བསྐལ་པའི་མུར་ཐུག་པར་བཞག་ཀྱང་། དེ་བཞིན་གཤེགས་
པའི་བྱིན་གྱི་བརླབས་མ་གཏོགས་པར་སེམས་ཅན་རྣམས་ཀྱིས་ཤེས་པར་མྱི་ནུས་སོ། །དེ་བཞིན་གཤེགས་པ་དེ་དག་ནི་དེ་སྙེད་ཀྱི་འཇིག་རྟེན་གྱི་ཁམས་སྐུའི་བ་སྤུའི་ཁུང་བུ་གཅིག་གིས་བཟུང་སྟེ། ཕྱི་མའི་མཐའ་བསྐལ་པའི་མུར་
ཐུག་པར་བསྣམས་ཤིང་། གཤེགས་སམ། བཞུགས་སམ། བཞེངས་སམ། གཟིམས་ཀྱང་རུང་སྟེ། དེ་བཞིན་གཤེགས་པའི་ཐུགས་སྐད་ཅིག་ཙམ་ཡང་སྐྱོ་བ་མི་མངའོ། །ཆད་ཅིང་དུབ་པར་མྱི་འགྱུར་རོ། །མཐུ་དང་

75-1-33a

སྟོབས་ལ་ཡོངས་སུ་ཉམ་པར་འགྱུར་བ་མི་མངའོ། །སྤྱོད་ལམ་རྣམ་པར་འགྱུར་བ་མི་མངའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། ནམ་མཁའ་ནི་ཆོས་ཀྱི་དབྱིངས་མ་ལུས་པའི་འཇིག་རྟེན་གྱི་ཁམས་ཐམས་
ཅད་འཛིན་ཀྱང་སྐྱོ་བ་མེད་དོ། །དུབ་པ་མེད་དོ། །གནོད་པ་མེད་དོ། །མེད་པར་མི་འགྱུར་རོ། །མི་གཡོ་མི་འབྱུང་མི་འཇིག་གོ། །དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་བ་སྤུའི་ཁུང་བུ་གཅིག་དུ་འཇིག་རྟེན་གྱི་ཁམས་
མ་ལུས་པ་ཐམས་ཅད་བསྣམས་ཀྱང་། དེའི་རྒྱུས་ཐུགས་སྐད་ཅིག་ཙམ་དུ་ཡང་མི་བདེ་བའི་སྐུ་ཉམས་མི་འབྱུང་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས། སངས་རྒྱས་ཀྱི་སྤྱོད་པའི་
རྒྱལ་མཚན་གྱི་ཆོས་གཉིས་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་གཤེགས་སྟབས་གཅིག་ཏུ་བཞུག་པས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཁམས་
ཡོངས་སུ་འདའ་ཞིང་། དགོངས་པ་བསྐྱེད་པ་གཅིག་གིས་བསྐལ་པ་ཐ་དད་པའི་རིམ་པར་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་བསྙེད་འབྱུང་བ་མཛད་དོ། །དེ་ལྟ་བུར་གཤིགས་པས་
བསྐལ་པ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་དུ་གཤེགས་ཤིང་། འཇིག་རྟེན་གྱི་ཁམས་ཐམས་ཅད་ཀྱི་སེམས་ཀྱི་རྒྱུད་ཇི་སྙེད་པའི་བསྐལ་པར་བཞུད་དེ། འཇིག་རྟེན་གྱི་ཁམས་ཐམས་ཅད་
ཀྱི་རྡུལ་ཤིན་ཏུ་ཕྲ་བ་སྙེད་ཀྱི། འཇིག་རྟེན་གྱི་ཁམས་ཙམ་དུ་ཁོར་ཀུན་ཏུ་རྒྱ་ཆེ་ཞིང་ཡངས་པའི་འཁོར་ཡུག་ཆེན་པོའི་རྡོ་རྗེའི་རི་དང་། སངས་རྒྱས་ཀྱི་ཞིང་གི་རྣམ་པ་བརྗོད་དུ་མེད་པའི་ཡང་བརྗོད་དུ་མེད་པ་ལ་བསྲེས་པ་སྙེད་ཀྱི་རྡུལ་
ཤིན་ཏུ་ཕྲ་བ་སྙེད་ཀྱང་། དེ་ལ་བསྲེས་པ་དེ་སྙེད་བ་སྤུའི་ཁུང་བུ་གཅིག་ཏུ་བཙུད་དེ། བ་སྤུའི་ཁུང་བུ་གཅིག་ཏུ་ཇི་ལྟ་བ་བཞིན་དུ། སྐུའི་བ་སྤུའི་ཁུང་བུ་ཐམས་ཅད་དུ་བཙུད་དེ། བ་སྤུའི་ཁུང་བུ་ཡང་སེམས་ཅན་ཐམས་ཅད་དེ་སྙེད་དུ་གྱུར་

75-1-33b

ལ། དེ་དག་ཐམས་ཅད་བསྣམས་ཏེ། དེ་སྙེད་ཀྱི་བ་སྤུའི་ཁུང་བུ་ཚུལ་དེ་བཞིན་དུ་བཤམས་ཏེ། ཐུགས་བསྐྱེད་པ་དེ་ལྟ་བུས། དེ་བཞིན་གཤེགས་པ་འཇིག་རྟེན་གྱི་ཁམས་ཐམས་ཅད་དུ་རྒྱུ་ཞིང་གཤེགས་སམ། ཕྱོགས་ཀྱི་དྲ་བ་
ཐམས་ཅད་དུ་རྒྱུ་ཞིང་གཤེགས་སམ། ནམ་མཁའི་དབྱིངས་ཐམས་ཅད་དུ་རྒྱུ་ཞིང་གཤེགས་སམ། འཇིག་རྟེན་གྱི་ཁམས་ཀྱི་རྒྱུད་འགྲངས་པ་སྔོན་གྱི་མཐར་གཏོགས་པ་ནས་བཟུང་སྟེ། ཕྱི་མའི་མཐའི་བསྐལ་པའི་མུར་ཐུག་
པར། དེ་བཞིན་གཤེགས་པས་བསྐལ་པ་ཐམས་ཅད་ཟད་པར་གྱུར་ཀྱང་དེ་བཞིན་གཤེགས་པ་བཞུད་པ་ལ་བརྩོན་པ་ནི་ཉམས་པར་མི་འགྱུར་རོ། །སྐུ་ཉམས་ཆུང་བར་མི་འགྱུར་རོ། །དགོངས་པ་རྣམ་པར་འཁྲུག་པར་མི་འགྱུར་
རོ། །ཏིང་ངེ་འཛིན་ཉམས་པར་མི་འགྱུར་རོ། །དེ་བཞིན་གཤེགས་པའི་སྐུ་ཡོངས་སུ་ཉམས་པར་མི་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་
གྱི་ཆོས་གསུམ་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ནི་བསོད་སྙོམས་གཅིག་བཞེས་ནས་བསྐལ་པ་བརྗོད་དུ་མེད་པར་སྐྱིལ་མོ་ཀྲུང་གཅིག་བཅས་པས། ཉིན་མཚན་གྱི་རྒྱུད་ཏུ་སྔོན་གྱི་མཐའ་དང་། 
ཕྱི་མའི་མཐའི་མུར་གཏོགས་པའི་བསྐལ་པ་བཞུགས་ཀྱང་། སྐུ་མི་གཡོ་ཞིང་བདེ་བའི་དམ་པ་ལ་སྤྱོད་པ་དང་། སངས་རྒྱས་ཀྱི་རྣམ་པར་སྤྱོད་པ་བསམ་གྱིས་མི་ཁྱབ་པར་རྣམ་པར་སྤྱོད་ཀྱང་། སེམས་ཅན་འགའ་ཙམ་ལ་ཡང་སངས་རྒྱས་
ཀྱི་ཕྲིན་ལས་རྒྱུན་འཆད་པར་མི་འགྱུར་རོ། །དེ་བཞིན་གཤེགས་པའི་སྐུ་དེ་ལ་འཇིག་རྟེན་གྱི་ཁམས་ཐམས་ཅད་ཡོངས་སུ་བཀོད་དེ། འཇིག་རྟེན་གྱི་ཁམས་དེ་དག་གི་སེམས་ཅན་གཅིག་གི་ལུས་ཀྱང་འཇིག་རྟེན་གྱི་ཁམས་སངས་རྒྱས་
ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཙམ་དུ་ཆེ་བ་དེ་ལྟ་བུར་གྱུར་ལ། སེམས་ཅན་གཅིག་གི་ལུས་ཀྱི་ཚད་ཇི་ཙམ་པ་དེ་ཙམ་གྱི་ལུས་སུ་སེམས་ཅན་ཐམས་ཅད་གྱུར་ལ། སེམས་ཅན་དེ་དག་རེ་རེའི་གཟུགས་ཀྱང་

75-1-34a

འཇིག་རྟེན་གྱི་ཁམས་ཐམས་ཅད་ཀྱི་ལྕིད་ཇི་ཙམ་ཡོད་པ་དེ་ཙམ་དུ་གྱུར་ཏེ། སེམས་ཅན་གཅིག་གི་ལྕི་བ་བཞིན་དུ་སེམས་ཅན་ཐམས་ཅད་རེ་རེའི་ལྕིད་ཀྱང་དེ་ཙམ་དུ་གྱུར་ཏེ། སེམས་ཅན་དེ་དག་ཐམས་ཅད་དེ་
བཞིན་གཤེགས་པའི་ཕྱག་སོར་གྱི་རྩེ་མོ་གཅིག་ལ། ཕྱི་མའི་མཐའི་བསྐལ་པའི་མུར་ཐུག་པར་བསྣམས་ཏེ། ཕྱག་སོར་གྱི་རྩེ་མོ་གཅིག་གིས་ཇི་ལྟར་བསྣམས་པ་དེ་བཞིན་དུ་ཕྱག་སོར་ཐམས་ཅད་ཀྱི་རྩེ་མོ་ལ་འང་། དེ་ཙམ་
རེ་རེ་བསྣམས་ཀྱང་། དེའི་ཕྱིར་དེ་བཞིན་གཤེགས་པ་ལ་སྐུ་མཉེལ་བ་འམ། དགོངས་པ་དུབ་པར་མི་འགྱུར་ཏེ། ཐུགས་བསྐྱེད་པའི་ཆ་ཤས་ཤིན་ཏུ་ཕྲ་བ་གཅིག་ཙམ་དུ་ཡང་སྡུག་བསྔལ་མྱི་བདེ་བ་སྐྱེ་བར་མྱི་འགྱུར་རོ། །དེ་བཞིན་
དུ་འཇིག་རྟེན་གྱི་ཁམས་ལ་འཇུག་པ་དང་། ནམ་མཁའི་དབྱིངས་ལ་འཇུག་པ་དང་། ཕྱོགས་ཀྱི་དྲ་བའི་རྣམ་པ་ལ་འཇུག་པ་རེ་རེ་དང་དེ་ལྟ་བུ་ལ་འཇུག་པ་ནམ་མཁའི་ཁམས་མ་ལུས་པའི་དབྱིངས་ཀྱིས་ཀླས་པ། ཆོས་ཀྱི་
དབྱིངས་ཀྱི་མཐས་གཏུགས་པ་སྐྲའི་རྩེ་མོའི་གཞལ་བའི་འཇིག་རྟེན་གྱི་ཁམས་ལ་འཇུག་པ་ཐམས་ཅད་རེ་རེ་ཞིང་ཡང་། སྐྲའི་རྩེ་མོའི་ཆ་ཤས་ཀྱིས་གཞལ་ཏེ། ནམ་མཁའི་དབྱིངས་ཀྱིས་ཀུན་ཏུ་ཁྱབ་པ་ཐམས་ཅད་
མ་ལུས་པའི་སྐྲའི་རྩེ་མོའི་ཆ་ཤས་ཀྱི་ཚད་ཀྱིས་ནམ་མཁའི་དབྱིངས་ལ་འཇུག་པ་ཐམས་ཅད་དུ་ཞུགས་ཏེ། དེ་བཞིན་གཤེགས་པའི་སྤྱོད་ལམ་འདིའི་ཚུལ་དང་། སྐྱིལ་མོ་ཀྲུང་གཅིག་ཏུ་བཞུགས་པའི་སྤྱོད་པས། སྔོན་
གྱི་མཐའ་དང་། ཕྱི་མའི་མཐའི་མུར་ཐུག་པའི་བསྐལ་པ་ཟད་པར་མཛད་དེ། བསྐལ་པ་འདའ་བར་མཛད་ཅིང་། བསྐལ་པ་ལ་རབ་ཏུ་འཇུག་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་
སྟོབས་སངས་རྒྱས་གྱི་སྤྱོད་པའི་རྒྱལ་མཚན་གྱི་ཆོས་བཞི་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ནི་སྐུ་གཅིག་ལ། དབུ་སངས་རྒྱས་ཀྱི་ཞིང་བརྗོད་དུ་མྱེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་

75-1-34b

ཕྲ་བ་སྙེད་བྱིན་གྱིས་བརླབས་ཏེ། དབུ་རེ་རེ་ཡང་ལྗགས་སངས་རྒྱས་ཀྱི་ཞིང་བརྗོད་དུ་མྱེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་བྱིན་གྱིས་བརླབས་ནས། དེ་དག་རེ་རེས་ཀྱང་དབྱངས་ཀྱི་ཡན་ལག་དང་སྒྲ་སྐད་
ཀྱི་གསུང་། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་རེ་རེ་བརྗོད་དེ། ཆོས་ཀྱི་དབྱིངས་མ་ལུས་པའི་སེམས་ཅན་གྱི་ཁམས་ཐམས་ཅད་གོ་བར་མཛད་ཅིང་དབྱངས་ཀྱི་ཡན་ལག་དང་སྒྲ་སྐད་
ཀྱི་གསུང་རེ་རེས་ཀྱང་མདོ་སྡེ་སངས་རྒྱས་ཀྱི་ཞིང་བརྗོད་དུ་མྱེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་བཤད་ལ་མདོ་སྡེ་རེ་རེ་ལ་འང་ཆོས་བསྟན་པ། སངས་རྒྱས་ཀྱི་ཞིང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་རབ་
ཏུ་གཞོལ་བར་མཛད་དེ། ཆོས་བསྟན་པ་གཅིག་ལས་ཀྱང་ཆོས་ཀྱི་ཚིག་དང་ཡི་གེ་སངས་རྒྱས་ཀྱི་ཞིང་བརྗོད་དུ་མྱེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་བརྗོད་པར་གྱུར་ལ། ཆོས་བསྟན་པ་གཅིག་ལས་
ཇི་ལྟ་བ་དེ་བཞིན་དུ་ཆོས་བསྟན་པ་ཐམས་ཅད་ལས་ཀྱང་དེ་སྙེད་ཀྱི་ཆོས་ཀྱི་ཚིག་དང་ཡི་གེ་བརྗོད་དེ། དེ་ལྟར་བརྗོད་པས་བསྐལ་པ་སངས་རྒྱས་ཀྱི་ཞིང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་དུ་རབ་ཏུ་བསྟན་པ། བསྐལ་པ་སངས་
རྒྱས་ཀྱི་ཞིང་བརྗོད་དུ་མྱེད་པའི་ཡང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་ཟད་པར་གྱུར་ཀྱང་། ད་དུང་གཞན་ཡང་བསྐལ་པ་སངས་རྒྱས་ཀྱི་ཞིང་བརྗོད་དུ་མྱེད་པའི་རྡུལ་ཤིན་ཏུ་ཕྲ་བ་སྙེད་དུ་བརྒྱུད་ཅིང་རབ་ཏུ་སྟོན་པའི་ཚུལ་གྱིས་
རྣམ་གྲངས་འདིས་བསྐལ་པ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་དུ་རབ་ཏུ་བསྟན་ལ། རྣམ་གྲངས་འདི་འདྲ་བས་བསྐལ་པ་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཟད་ལ་སེམས་ཅན་
ཐམས་ཅད་ཀྱི་སེམས་ཀྱི་སྤྱོད་པ་སྙེད་ཀྱི་བསྐལ་པ་འདས་པར་གྱུར་ཏེ། ཕྱི་མའི་མཐའི་མུར་ཐུག་པའི་བསྐལ་པ་ཟད་ཅིང་འདས་པར་བྱས་ཀྱང་། དེ་བཞིན་གཤེགས་པའི་སྤྲུལ་པ་ཆོས་ཐམས་ཅད་སྣང་བའི་འཁོར་ལོ་བསྐོར་

75-1-35a

བ་དང་། ཆོས་ཐམས་ཅད་རབ་ཏུ་ཤེས་པར་བསྟན་ཅིང་ལུང་བསྟན་པ་དང་། ཐེ་རྩོམ་ཐམས་ཅད་རབ་ཏུ་གཅོད་པའི་འཁོར་ལོ་བསྐོར་བ་དང་། ཆོས་ཐམས་ཅད་སྣང་བར་བྱེད་པའི། ཆོས་ཀྱི་འཁོར་ལོ་
བསྐོར་བ་དང་། བྱང་ཆུབ་སེམས་དཔའི་སྤྱོད་པ་ཐམས་ཅད་བརྗོད་པའི་རྒྱུན་དང་ལྡན་པའི་ཆོས་ཀྱི་འཁོར་ལོ་བསྐོར་བ་དང་། ཡེ་ཤེས་ཀྱི་ཉི་མའི་དཀྱིལ་འཁོར་ཆེན་པོའི་རྒྱན་དང་ལྡན་པའི་ཆོས་ཀྱི་འཁོར་ལོ་
བསྐོར་བ་དང་། འགྲོ་བ་ཐམས་ཅད་མ་ལུས་པར་ཡེ་ཤེས་ཀྱི་སྒྲོན་མ་ཆེན་པོས་རྒྱན་པའི་ཆོས་ཀྱི་འཁོར་ལོ་བསྐོར་བ་དང་། སོ་སོ་ཡང་དག་པར་རིག་པ་དང་། མི་འཇིགས་པ་ཆེན་པོས་བརྒྱན་པའི་ཆོས་ཀྱི་འཁོར་ལོ་
བསྐོར་བ་རྒྱུན་མི་འཆད་དེ། སངས་རྒྱས་ཀྱི་སྐུ་གཅིག་གི་བྱིན་གྱིས་བརླབས་ཀྱི་ཇི་ལྟ་བ་བཞིན་དུ་ཆོས་ཀྱི་འཁོར་ལོའི་སྤྲིན་ཆེན་པོ་དཔེ་ཐམས་ཅད་དང་། དཔེ་མེད་པར་རབ་ཏུ་འབྱུང་བར་འགྱུར་རོ། །དེ་བཞིན་དུ་ཆོས་ཀྱི་
དབྱིངས་མ་ལུས་པ་ཐམས་ཅད་ཀྱི་ནམ་མཁའི་དབྱིངས་ཀྱི་མཐས་གཏུགས་པ་སྐྲའི་རྩེ་མོའི་ཆ་ཤས་ཀྱིས་གཞལ་བ་མ་ལུས་པ་ཐམས་ཅད་ཆགས་པ་མེད་པར་རྣམ་པར་དབྱེ་བས། སངས་རྒྱས་ཀྱི་ཞིང་བརྗོད་དུ་མེད་པའི་
ཡང་བརྗོད་དུ་མེད་པ་སྙེད་ཀྱི་སངས་རྒྱས་ཀྱི་སྤྲུལ་པ་དེ་སྙེད་དེ་སྙེད་དུ་དགོངས་པའི་སྐད་ཅིག་རེ་རེ་ལ་ཕྱི་མའི་མཐའི་མུར་ཐུག་པའི་བསྐལ་པར་སྤྲུལ་པ་མཛད་ཅིང་། དེ་བཞིན་གཤེགས་པའི་སྤྲུལ་པའི་སྐུ་ཐམས་ཅད་ལས་དེ་
བཞིན་གཤེགས་པའི་སྐུ་རེ་རེ་ལའང་དེ་སྙེད་དེ་སྙེད་ཀྱི་དབུ་མངའ་བར་འགྱུར་ལ་གཞུང་དེ་བཞིན་དུ་དབུ་རེ་རེ་ལ་ཡང་དེ་སྙེད་དེ་སྙེད་ཀྱི་ལྗག་མངའ་བར་གྱུར་ཏེ། ལྗག་རེ་རེ་ལས་ཀྱང་དེ་སྙེད་དེ་སྙེད་ཀྱི་དབྱངས་ཀྱི་ཡན་ལག་
དང་། སྒྲ་སྐད་ཀྱི་གསུངས་ཆོས་ཀྱི་དབྱིངས་མ་ལུས་པའི་སེམས་ཅན་གྱི་ཁམས་ཐམས་ཅད་གོ་བར་མཛད་པར་བྱུང་ལ། དབྱངས་ཀྱི་ཡན་ལག་དང་། སྒྲ་སྐད་ཀྱི་གསུངས་དེ་དག་རེ་རེས་ཀྱང་དེ་

75-1-35b

སྙེད་དེ་སྙེད་ཀྱི་མདོ་སྡེ་བཤེད་པར་གྱུར་ལ་མདོ་སྡེ་དེ་དག་རེ་རེ་ལ་ཡང་དེ་སྙེད་དེ་སྙེད་ཀྱི། ཆོས་བསྟན་པ་ལ་རབ་ཏུ་གཞོལ་བར་མཛད་དེ། ཆོས་བསྟན་པ་དེ་དག་དེ་རེ་རེ་ལས་ཀྱང་། དེ་སྙེད་དེ་སྙེད་ཀྱི་ཆོས་ཀྱི་ཚིག་དང་ཡི་གེར་བརྗོད་པར་གྱུར་ལ། ཆོས་
ཀྱི་ཚིག་དང་ཡི་གེ་དེ་དག་རེ་རེས་ཀྱང་ཆོས་ཀྱི་དབྱིངས་མ་ལུས་པ་ཐམས་ཅད་དབྱངས་ཀྱི་རྒྱས་པར་བཀང་སྟེ། སེམས་ཅན་གྱི་ཁམས་མ་ལུས་པ་ཐམས་ཅད་གོ་བར་མཛད་ཀྱང་དེ་བཞིན་གཤེགས་པའི་དབྱངས་ལ་དུབ་པ་མྱི་མངའ་སྟེ། 
ཉམས་པར་མི་འགྱུར་ལ་ཐོགས་པ་མྱི་མངའ་ཞིང་དམའ་བར་མྱི་འགྱུར་རོ། །དེ་ལྟ་བུའི་ཆོས་ཀྱི་འཁོར་ལོ་བསྐོར་ཡང་བསྐལ་པ་ཕྱི་མའི་མཐའི་མུར་ཐུག་པའི་བར་དུ་རྒྱུན་འཆད་པར་མི་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་
མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་ཆོས་ལྔ་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ནི་ཐུགས་དཔལ་གྱི་བེའུས་བརྒྱན་པ། རྡོ་རྗེ་ཆེན་པོ་ལྟར་ཤིན་ཏུ་བསྟན་པར་གྲུབ་པ་
མངའ་བ་དག་སྟེ། དེ་དག་བྱང་ཆུབ་ཀྱི་ཤིང་དྲུང་དུ་བྱོན་ན་བདུད་སྡིག་ཏོ་ཅན་གྱིས་སེམས་ཅན་ཐམས་ཅད་སྙེད་ཀྱི་བདུད་ཀྱི་སྡེ། གཟུགས་སྣ་ཚོགས་ཅན་ཤིན་ཏུ་མི་སྡུག་པ། འཇིགས་འཇིགས་ལྟར་འདུག་པ། རབ་ཏུ་སྡང་བའི་
གཟུགས་ཅན་འཇིག་རྟེན་ཐམས་ཅད་ཤིན་ཏུ་འཇིགས་པའི་གཟུགས་ཅན་རབ་ཏུ་སྐྱི་གཡའ་བ་བསྐྱེད་པའི་གཟུགས་ཅན། བདུད་ཤིན་ཏུ་མི་སྡུག་པའི་གཟུགས་འཚང་བར་བཙོག་པོར་འཇིགས་པ། འཇིགས་པ་ཆེན་པོ་བསྐྱེད་པ། 
འགྲོ་བ་ཐམས་ཅད་གསོད་པ། འཇིག་རྟེན་ཐམས་ཅད་ཕུང་བར་བྱེད་པ་དེ་ལྟ་བུ་ཤ་སྟག་གིས། བྱང་ཆུབ་ཀྱི་ཤིང་དྲུང་དང་། ཆོས་ཀྱི་དབྱིངས་ཐམས་ཅད་དང་། ནམ་མཁའི་དབྱིངས་
ཀྱི་མཐར་ཐུག་པར་གང་བར་གཟིགས་ཀྱང་བྱང་ཆུབ་ཀྱི་ཤིང་དྲུང་ན་བཞུགས་པའི་དེ་བཞིན་གཤེགས་པ་རྣམས་ལ་བསྙིངས་པ་མྱི་མངའོ། །བག་ཚ་བ་མི་མངའ་འོ། །

75-1-36a

བ་སྤུ་གཅིག་ཀྱང་གཡོ་བ་མྱེད་དོ། །དགོངས་པའི་ཆ་ཤས་ཤིན་ཏུ་ཕྲ་བ་འགའ་ཙམ་གྱིས་ཀྱང་དེ་ལྟར་རྣམ་པ་ཐ་དད་པའི་གཟུགས་ལ་མཚན་མ་རྣམ་པ་ཐ་དད་པ་འཛིན་པ་མྱི་མངའ་སྟེ། ཤིན་ཏུ་བསྟན་ནོ། །གཡོ་བ་མྱེད་དོ། །མི་
སྒུལ་ཏོ། །འགྱུར་བ་མྱེད་དོ། །རྣམ་པར་རྟོག་པ་མེད་དོ། །ཤིན་ཏུ་ཞིའོ། །སྙེངས་པ་དང་བག་ཚ་བ་ཐམས་ཅད་དང་ཤིན་ཏུ་བྲལ་ལོ། །སྡུག་པ་དང་ཁོང་ཁྲོ་བ་ཤིན་ཏུ་སྤོངས་སོ། །སངས་རྒྱས་ཀྱི་སྤྱོད་པ་རྒྱུན་མི་འཆད་དེ། བྱམས་པ་ཆེན་པོའི་
སྟོབས་དང་ལྡན་པའོ། །ཐུགས་རྗེ་ཆེན་པོའི་གནས་ཀྱི་དབང་པོའི་ཤིན་ཏུ་དབེན་པའོ། །བག་ཚ་བ་མི་མངའ་བའི་དགོངས་པ་དང་ལྡན་པའོ། །དགོངས་པ་ཤིན་ཏུ་བསྟན་ཞིང་ཉམས་པ་མི་མངའ་བའོ། །ཚུར་ཟིལ་གྱི་མི་ནོན་ལ་
ཕར་ཟིལ་གྱི་གནོན་པའི་དགོངས་པ་དང་ལྡན་པ་སྟེ། བདུད་ཐམས་ཅད་དང་། བདུད་ཀྱི་རིས་སུ་གཏོགས་པའི་ལྷ་ཐམས་ཅད་དང་། བདུད་ཀྱི་སྡེ་ཐམས་ཅད་ཤིན་ཏུ་ཟིལ་ཀྱིས་གནོན་ཏོ། །ཤིན་ཏུ་སྤ་བསྐོང་ངོ་། །དེ་ལྟར་
ཟིལ་གྱི་མནན་ཏེ། སྤ་བསྐོང་པ་དང་། དེ་བཞིན་གཤེགས་པ་ལ་སྐྱབས་ཚོལ་ལོ། །དེ་དག་ལའང་བཅོམ་ལྡན་འདས་དེ་དག་ཆོ་འཕྲུལ་ཆེན་པོ་གསུམ་གྱིས། དེ་བཞིན་གཤེགས་པའི་གདུལ་བ་མཛད་པ་ཉེ་བར་
བསྒྲུབ་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མྱི་ལྡོག་པར་འགྱུར་རོ། །འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་
གྱི་ཆོས་དྲུག་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ཀྱི་གསུང་ཐོགས་པ་མེད་པ་ནི་འཇིག་རྟེན་གྱི་ཁམས་མ་ལུས་པ་དེ་དང་། དེ་དག་ཐམས་ཅད་དུ་སེམས་ཅན་རྣམས་འདུལ་བའི་དོན་གྱི་རྣམ་
པར་དམྱིགས་པར་ཀུན་ཏུ་ཁྱབ་པ་འབྱུང་སྟེ། དེ་བཞིན་གཤེགས་པའི་གསུངས་དེ་ནི་རི་རྣམས་ལ་ཐོགས་པ་མྱེད་དོ། །རི་རབ་ལ་ཐོགས་པ་མྱེད་དོ། །རིན་པོ་ཆེའི་རི་ལ་ཐོགས་པ་མྱེད་དོ། །འཁོར་ཡུག་དང་འཁོར་ཡུག་

75-1-36b

ཆེན་པོ་ལ་ཐོགས་པ་མེད་དོ། །ལྷའི་ཁྱིམ་ལ་ཐོགས་པ་མེད་དོ། །ཀླུའི་ཁྱིམ་ལ་ཐོགས་པ་མྱེད་དོ། །གནོད་སྦྱིན་གྱི་ཁྱིམ་ལ་ཐོགས་པ་མེད་དོ། །དྲི་ཟའི་ཁྱིམ་ལ་ཐོགས་པ་མེད་དོ། །ལྷ་མ་ཡིན་གྱི་ཁྱིམ་ལ་ཐོགས་པ་མེད་དོ། །
ནམ་མཁའ་ལྡིང་གི་ཁྱིམ་ལ་ཐོགས་པ་མེད་དོ། །མྱིའམ་ཅིའི་ཁྱིམ་ལ་ཐོགས་པ་མེད་དོ། །ལྟོ་འཕྱེ་ཆེན་པོའི་ཁྱིམ་ལ་ཐོགས་པ་མེད་དོ། །མི་དང་མི་མ་ཡིན་པའི་ཁྱིམ་ལ་ཐོགས་པ་མེད་དོ། །གལ་ཏེ་བརྒྱ་ལ་འཇིག་
རྟེན་གྱི་ཁམས་ཐམས་ཅད་ན་ཡོད་པའི་སྒྲ་ཆེན་པོ་འཇིག་རྟེན་རྣམས་ཐ་དད་པའི་སྒྲས། འཇིག་རྟེན་གྱི་ཁམས་ཐམས་ཅད་གང་སྟེ། ཅ་ཅོ་འདྲེས་པར་གྱུར་ཀྱང་། དེ་བཞིན་གཤེགས་པས་གསུངས་པའི་གསུང་
ནི་འདུལ་བའི་སེམས་ཅན་རྣམས་ཀྱི་རྣ་བའི་རྣམ་པར་དམིགས་པ་ལ་སྒྲིབ་པ་མེད་པ་ཡིན་ཏེ། དེ་བཞིན་གཤེགས་པའི་གསུངས་འབའ་ཤིག་དེ་དག་གི་རྣམ་པར་དམིགས་པ་ལ། ལྷང་ངེ་ལྷམ་མེ་ལྷན་ནེ་སྟེ་གོ་
བར་མཛད་པའི་ཚིག་དང་། ཡི་གེ་རྣམས་ཀྱང་རླག་པར་མི་འགྱུར་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་གྱི་ཆོས་བདུན་པའོ། །གཞན་ཡང་སངས་
རྒྱས་བཅོམ་ལྡན་འདས་རྣམས་ཀྱི་ཐུགས་ནི་ཆགས་པ་མི་མངའ་བ་སྟེ། བསྐལ་པ་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པའི་ཡང་བརྗོད་དུ་མེད་པར་ཡོངསུ་སྦྱང་པའོ། །འདས་པ་དང་མ་བྱོན་པ་དང་། ད་ལྟར་བྱུང་བའི་སངས་
རྒྱས་ཐམས་ཅད་དང་། རྒྱན་གཅིག་ཏུ་གྱུར་པའོ། །རྙོག་པ་མེད་ཅིང་རྣམ་པར་དང་སྟེ་ཤིན་ཏུ་གསལ་བའོ། །བདག་གི་ཞེས་བྱ་བ་མི་མངའ་བའོ། །ཆོས་ཐམས་ཅད་ལ་མི་གནས་པའོ། །ནང་ན་གནས་པ་མ་ཡིན་པའོ། །ཕྱི་
རོལ་ན་གནས་པ་མ་ཡིན་པའོ། །མ་སྐྱེས་པའོ། །དམིགས་པ་ཐམས་ཅད་ཀྱིས་དབེན་པའོ། །ཞི་ཞེས་གནས་མྱེད་པའོ། །རྩོམ་པ་མེད་པའོ། །འདུ་ཤེས་སྣ་ཚོགས་ཐམས་ཅད་ལ་མི་གནས་པའོ། །དངོས་པོའི་

75-1-37a

རྣམ་པར་རྟོག་པ་ཐམས་ཅད་འགགས་པའོ། །རང་བཞིན་གྱི་འོད་དང་ཞིང་གསལ་བའོ། །ཡོངསུ་དག་པའོ། །དམིགས་པ་དང་ཡིད་ལ་བྱས་པ་ཐམས་ཅད་དང་མ་འདྲེས་པའོ། །ཆོས་ཐམས་ཅད་ཉོན་མོངས་
པ་མེད་པའི་ཡུལ་དང་ལྡན་པའོ། །ཡང་དག་པའི་མཐའ་འདོད་ཆགས་དང་བྲལ་བས་དག་པའོ། །ཆོས་ཀྱི་དབྱིངས་ཤིན་ཏུ་བསྟན་པའི་མཐར་ཐུགས་པའོ། །ཆོས་ཀྱི་དབྱིངས་ཀུན་ནས་མི་ཟད་པ་དང་ལྡན་པའོ། །འདུ་ཤེས་ཀྱི་
རྣམ་པ་ཐམས་ཅད་ཀྱི་ཚད་དང་ཚད་མེད་པ་དང་བྲལ་བའོ། །འདུས་བྱས་དང་འདུས་མ་བྱས་ཀྱི་བརྗོད་པ་ཐམས་ཅད་འགགས་པའོ། །ཚིགས་གི་ལམ་གྱིས་བརྗོད་དུ་མེད་པའི་མཐར་ཐུགས་པའི་ཡུལ་ལོ། །མི་ཟད་པ་དང་ཆགས་
པ་མེད་པའི་དབྱིངས་ཀྱི་མཐར་ཐུག་པའོ། །ཡེ་ཤེས་སྔོན་དུ་འགྲོ་བའོ། །སྟོབས་བཅུའི་རྒྱན་དུ་གྱུར་པའོ། །ཆོས་ཐམས་ཅད་ཀྱི་རྣམ་པར་དག་པའོ། །ཐབས་མཁས་པ་འབྱུང་བའོ། །ཆོས་སྣ་ཚོགས་དང་ཆོས་དུ་མ་དང་། 
ཆོས་ཐམས་ཅད་ཤིན་ཏུ་བསྟན་པ་དང་མི་འགལ་བའོ། །དུས་གསུམ་ཐ་དད་པ་མེད་པའོ། །ཆོས་ཀྱི་དབྱིངས་ཐམས་ཅད་དུ་ཆོས་གཞི་མེད་པ་ཐམས་ཅད་ཀྱི་མངའ་བའི་ཕ་རོལ་ཏུ་ཕྱིན་པ་བརྙེས་པའོ། །ཆོས་ཐམས་ཅད་ལ་
མངའ་བའི་འབྱུང་གནས་དང་། མཛོད་དུ་གྱུར་པའོ། །ཆོས་ཀྱི་ཚུལ་ཐམས་ཅད་དགོངས་པ་ཁྱད་པར་དུ་རྨོངས་པ་མེད་པའོ། །ཞིང་གི་རྒྱུད་དུ་གཏོགས་པ་ཐམས་ཅད་དང་ཕྱོགས་ཀྱི་དྲ་བ་དང་། རྒྱུད་འབྱམ་ཀླས་པ་མ་ལུས་པ་
ཐམས་ཅད་ལ་མི་གནས་པ་བསྟན་ཞིང་མི་གཡོ་ལ་ཉམས་པ་མེད་པའི་ཡེ་ཤེས་ཀྱིས་རབ་ཏུ་གཟིགས་པ། ཆོས་མ་ལུས་པ་ཐམས་ཅད་ཀྱི་མཐར་ཐུག་པ་ཟག་པ་ཐམས་ཅད་ཡོངས་སུ་ཟད་པ་དགོངས་པ་རྣམ་པར་གྲོལ་ཞིང་
ཟག་པ་མི་མངའ་བ་དང་། ཤེས་རབ་རྣམ་པར་གྲོལ་བས་ཤིན་ཏུ་རྣམ་པར་གྲོལ་བ་ཡང་དག་པའི་མཐའ་མྱི་ཟད་པས་ཀླས་པ། ཆགས་པ་མེད་པར་རྣམ་པར་སྤྱོད་པ་རྟག་ཏུ་མཉམ་པར་བཞག་པ་དུས་གསུམ་ཐམས་ཅད་དུ་སྒྲིབ་

75-1-37b

པ་མེད་པར་འབྱུང་བ། སེམས་ཅན་ཐམས་ཅད་ཀྱི་དུས་གསུམ་གྱི་སེམས་དང་སྤྱོད་པ་ཐམས་ཅད་མ་ལུས་པར་ཐུགས་སྐད་ཅིག་གིས་རབ་ཏུ་མཁྱེན་པ་སྟེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་
སངས་རྒྱས་ཀྱི་སྤྱོད་པའི་རྒྱལ་མཚན་གྱི་ཆོས་བརྒྱད་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་སྐུ་ནི་སྐུ་མི་མངའ་བ་སྟེ། རང་བཞིན་གཅིག་ཏུ་གྱུར་ལ་སངས་རྒྱས་ཐམས་ཅད་ཀྱི་ཡུལ་ཚད་མེད་
པའི་སྐུའོ། །མཐའ་དང་དབུས་མེད་པར་ཡོངས་སུ་གྲུབ་པའི་སྐུའོ། །འཇིག་རྟེན་ཐམས་ཅད་ཀྱི་ཟད་པར་མི་ནུས་པའི་སྐུའོ། །ཁམས་གསུམ་པས་གོས་པ་མེད་པའི་སྐུའོ། །རྟེན་པའི་སྐུས་རྣམ་པར་དམིགས་པའོ། །ལྷག་པའི་
བསམ་པ་དང་རྗེས་སུ་དྲན་པའི་བྱིན་གྱིས་བརླབས་ཀྱི་སྐུའི་རང་བཞིན་ཡང་དག་པར་བསྟན་པའོ། །བདེན་པ་མེད་པའོ། བརྫུན་པ་མེད་པའི་སྐུ་མཉམ་པ་ཉིད་ཀྱིས་ཡོངས་སུ་དག་པའོ། །ཆོས་ཀྱི་སྐུ་བཞུད་པ་དང་བྱོན་པ་མེད་པའི་
སྐུའོ། །འདུས་མ་བྱས་པས་འཇིག་པ་མེད་པའི་སྐུའོ། །མཚན་ཉིད་མེད་པས་མཚན་ཉིད་གཅིག་པའི་ཆོས་ཀྱི་སྐུའི་རང་བཞིན་ནོ། །ཡུལ་ན་མི་གནས་པ་དང་ཕྱོགས་ན་མི་གནས་པའི་སྐུའོ། །མ་ལུས་པ་ཐམས་ཅད་ཀྱི་
ལུས་ཀྱི་སྐུའོ། །སངས་རྒྱས་ཀྱི་ཁྱུ་མཆོག་གིས་མཐུ་ཕྱུང་བ་དང་། རྣམ་པར་འཕྲུལ་པ་མཐའ་ཡས་པའི་སྐུའི་རང་བཞིན་ནོ། །ལུས་ཐམས་ཅད་དུ་ཡོངས་སུ་གཞོལ་བའི་སྐུ་སྣ་ཚོགས་སུ་རྣམ་པར་དམིགས་པ་མཛད་ཀྱང་
ཆོས་ཀྱི་སྐུའི་ཚུལ་གྱི་རྗེས་སུ་འབྲང་བའོ། །ཡེ་ཤེས་ཀུན་ཏུ་སྣང་བའི་སྙིང་པོ་ཅན་ནོ། །སྐུ་ཡོངས་ཀྱི་མཛོད་དུ་གྱུར་པའོ། །ཆོས་ཀྱི་དབྱིངས་རྣམ་པ་ཐ་དད་པ་མེད་པ་ཤིན་ཏུ་བསྟན་པའི་སྐུའོ། །ཁམས་མ་ལུས་པ་ཐམས་
ཅད་རྒྱས་པར་འགེངས་པས། ཀུན་ཏུ་ཁྱབ་པའི་སྐུའི་རང་བཞིན་ནོ། །མི་གཡོ་མི་དགོངས་པའི་སྐུ་རྣམ་པར་དག་པའོ། །ཡོད་པ་མ་ཡིན་མེད་པའང་མ་ཡིན་པའི་ཚུལ་དང་ཚུལ་མ་ཡིན་པར་རབ་ཏུ་བརྗོད་པའི་སྐུའོ། །སེམས་ཅན་གྱི་མོས་པ་

75-1-38a

རྣམ་པ་སྣ་ཚོགས་འདུས་པར་གྱུར་པའི་སྐུའོ། །འགགས་པའང་མ་ཡིན་མ་འགགས་པའང་མ་ཡིན་པས་འདུལ་བ་སྟོན་པའི་སྐུའོ། །ཡོན་ཏན་རིན་པོ་ཆེ་ཐམས་ཅད་ཡང་དག་པར་སྟོན་པའི་སྐུའོ། ཡོན་ཏན་རིན་པོ་ཆེ་
ཐམས་ཅད་ཡང་དག་པར་འབྱུང་བས་ཤིན་ཏུ་འཕགས་པའི་སྐུའོ། །ཆོས་ཐམས་ཅད་སངས་རྒྱས་ཀྱི་ཆོས་ཀྱི་དེ་བཞིན་ཉིད་དུ་ཡང་དག་པར་སྒྲུབ་པའི་སྐུའོ། །རང་བཞིན་གྱིས་རབ་ཏུ་ཞི་ཞིང་སྒྲིབ་པ་མེད་པའི་མཐར་ཐུག་པའི་སྐུའོ། །ཐོགས་
པ་མི་མངའ་བས་ཆོས་ཐམས་ཅད་ཐུགས་སུ་ཆུད་པའི་སྐུའོ། །ཐམས་ཅད་ཀྱི་རྗེས་སུ་སོང་བའི་ཆོས་ཀྱི་དབྱིངས་ཀྱིས་རྣམ་པར་དག་ཅིང་འཇིག་རྟེན་གྱི་ཁམས་ཐམས་ཅད་དུ་ཤིན་ཏུ་རྣམ་པར་ཕྱེ་བའི་སྐུའོ། །ཕྱིར་མི་ལྡོག་ཅིང་སྒྲིབ་པ་མི་མངའ་
ལ། སངས་རྒྱས་ཀྱི་རྣམ་པར་ཐར་པས་ཡེ་ཤེས་ཐམས་ཅད་རྗེས་སུ་འབྲང་ཞིང་། ཡང་དག་པར་གཞོལ་བས་ཐུགས་སུ་ཆུད་པའི་སྐུ་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུའ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་
མཚན་གྱི་ཆོས་དགུ་པའོ། །གཞན་ཡང་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་མཉམ་པ་མེད་པ་དང་། མཉམ་པ་ནི་དེ་བཞིན་གཤེགས་པ་ཐམས་ཅད་ཀྱི་ཐུགས་སུ་ཆུད་པ་སྟེ། བྱང་ཆུབ་སེམས་དཔའི་སྤྱོད་པ་ཐམས་
ཅད་ཀྱི་བྱུང་བའོ། །མངོན་པར་སྒྲུབ་པའི་སྤྱོད་པ་ཁྱད་པར་དུ་འཕགས་པའི་སྨོན་ལམ་དང་། བྱང་ཆུབ་སེམས་དཔའི་སྤྱོད་པས་རྣམ་པར་དག་པའོ། །བྱང་ཆུབ་སེམས་དཔའི་སྤྱོད་པ་ཐམས་ཅད་ཀྱིས་ཡོངས་སུ་རྫོགས་པར་བྱས་སོ། །
ཐ་དད་པ་མེད་པའོ། །སངས་རྒྱས་ཐམས་ཅད་ཀྱི་བྱང་ཆུབ་སེམས་དཔའི་སྤྱོད་པ་ཐམས་ཅད་ཀྱིས་བྱུང་བའོ། །བྱང་ཆུབ་སེམས་དཔའི་སྤྱོད་པ་རྒྱ་མཚོའི་སྤྱོད་པའི་ཚུལ་ཐམས་ཅད་ཐུགས་སུ་ཆུད་པའོ། །སྨོན་ལམ་དང་སྤྱོད་པ་ཆེན་པོ་
ཡོངས་སུ་མི་འདོགས་པའོ། །སྤྱོད་པ་ཐམས་ཅད་མི་མཉམ་པ་མེད་པས་ཡོངས་སུ་རྫོགས་པར་བྱས་པའོ། །སྤྱོད་པའི་སྟོབས་ལ་ཐེག་པར་དཀའ་བའི་སྤྱོད་པ་ཐམས་ཅད་ཀྱིས་མངོན་པར་བྱུང་བའོ། །སྤྱོད་པ་ཐམས་ཅད་ཀྱིས་

75-1-38b

རྣམ་པར་དག་པའོ། །བྱང་ཆུབ་སེམས་དཔའི་སྤྱོད་པ་ལེགས་པར་སྤྱད་པས་རྒྱུད་དམའ་བ་མེད་པའོ། །སངས་རྒྱས་བཅོམ་ལྡན་འདས་ཐམས་ཅད་ཀྱིས་ཚད་མེད་པར་སྤྱོད་པའོ། །ཏིང་ངེ་འཛིན་ཐམས་ཅད་ཀྱི་སྤྱོད་ཡུལ་མཐའ་ཡས་པའོ། །
ལམ་ཐམས་ཅད་ཀྱི་རབ་ཏུ་བརྗོད་པ་མ་ཡིན་པའོ། །ལམ་གྱི་ཡུལ་མེད་པའོ། །ལམ་ཐམས་ཅད་ལ་རབ་ཏུ་བཞུགས་པའོ། །ཡེ་ཤེས་དམ་པའི་སྟོབས་ཀྱི་ཚུལ་མཁྱེན་པའོ། །བག་ཚ་བ་མི་མངའ་བས་ཆོས་ཀྱི་ཆར་འབེབས་པའི་འཁོར་
ལོ་དང་ལྡན་པའོ། །དགེ་བ་དྲིས་པ་དང་མ་དྲིས་པ་ལ་རྗེས་སུ་འཐུན་པའི་ཆོས་ཀྱི་ཚུལ་སྟོན་པ་མཁྱེན་པའོ། །མཉམ་པ་མེད་པ་དང་མཉམ་པས་ཤིན་ཏུ་དག་པའོ། །སྐུ་དང་ཐུགས་དང་གསུངས་གི་ཡང་དག་པར་སྤྱོད་པ་རྣམས་ལ་ཕྲིན་ལས་གསུམ་
ཡོངས་སུ་དག་པ་དང་། སངས་རྒྱས་ཀྱི་བསྒོམས་པས་བརྙེསོ། །སངས་རྒྱས་ཀྱི་རྣམ་པར་སྤྱོད་པས་བརྙེས་པའོ། །དེ་བཞིན་གཤེགས་པའི་རིགས་ཐམས་ཅད་བསྐྱོད་པའི་དོན་དུ་སངས་རྒྱས་ཀྱི་ཡེ་ཤེས་ཀྱི་མཛད་པ་ཐམས་ཅད་རབ་ཏུ་འབྱུང་བའོ། །ཐམས་ཅད་མཁྱེན་པའི་
གནས་ཀྱི་བསྟན་པ་ཚད་མེད་པའི་གནས་རྩ་བ་མེད་པ་དང་ལྡན་པའོ། །མངོན་པར་ཤེས་པའི་ཡེ་ཤེས་ཐམས་ཅད་ཀྱི་མཐར་ཐུག་པར་མི་འགྱུར་བའོ། །འཇིག་རྟེན་གྱི་སེམས་ཀྱི་སྤྱོད་པའི་ཤེས་པ་ཐམས་ཅད་ཀྱིས་
བསམ་གྱིས་མི་ཁྱབ་པའོ། །ཆོས་ཐམས་ཅད་མ་ལུས་པར་མཁྱེན་ཅིང་གཟིགས་པས་སེམས་ཅན་ཐམས་ཅད་ཡོངས་སུ་སྐྱོབ་པའོ། །དུས་གསུམ་ཡངས་པ་ཐམས་ཅད་ཀྱི་ཚུལ་ཤིན་ཏུ་ཕྲ་བ་མཐའ་དང་དབུས་མེད་པ་མ་
ལུས་པར་མཁྱེན་པའོ། །འཇིག་རྟེན་ལས་འདས་པའི་དོན་མཁྱེན་པའི་ཕྱིར་ཕྲ་བའི་ཡེ་ཤེས་ཐུགས་སུ་ཆུད་པས་འཇིག་རྟེན་གྱི་ཁམས་མ་ལུས་པ་ཐམས་ཅད་རྣམ་པར་དག་པ་ཕྱིར་མི་ལྡོག་པའི་ཡེ་ཤེས་ཀྱིས་སངས་རྒྱས་ཀྱི་ཕྲིན་ལས་
བརྗོད་དུ་མེད་པ་འཇིག་རྟེན་ཐམས་ཅད་དུ་སྦྱོར་བའོ། །སངས་རྒྱས་ཀྱི་སྐུ་གྲངས་པ་ཐམས་ཅད་ཐུགས་སུ་ཆུད་པའི་ཡེ་ཤེས་ཀྱིས་ཡི་གེ་མེད་པའི་ཆོས་ཐུགས་སུ་ཆུད་པའོ། །ཡི་གེ་སྣ་ཚོགས་རྣམ་པར་

75-1-39a

ཕྱེ་བ་དང་། ཡི་གེ་ཐམས་ཅད་སྨོས་ཤིང་བརྗོད་པ་མཁྱེན་པས། བརྗོད་དུ་མེད་པ་ཐུགས་སུ་ཆུད་པའོ། །ཀུན་ཏུ་བཟང་པོའི་ཡེ་ཤེས་ཀྱི་དགེ་བའི་རྩ་བའི་ཆོས་སྤྱད་པ་ཐམས་ཅད་རྣམ་པར་དག་པའོ། །དམ་
བཅས་པའི་ཚུལ་བཞིན་དུ་སེམས་ཅན་ཐམས་ཅད་ཀྱི་ལུས་དང་སྐྱེ་མཆེད་ཇི་ལྟར་དགོངས་པའི་སྐད་ཅིག་དང་ལྡན་པའི་ཤེས་རབ་ཀྱི་ཆོས་ཐམས་ཅད་ཁོང་དུ་ཆུད་པར་སྟོན་པ་མཁྱེན་པའོ། །ཆོས་ཐམས་ཅད་ཀྱི་
དོན་དུ་ཆོས་ཡོངསུ་བཏང་ཞིང་རིམ་གྲོར་བྱས་པས་ཐུགས་སུ་ཆུད་པའོ། །འཇིག་རྟེན་གྱི་ཁམས་ཐམས་ཅད་མ་ལུས་པར་ཡུལ་དུ་གྱུར་པའོ། །ཆོས་ཀྱི་དབྱིངས་མ་ལུས་པ་ཐམས་ཅད་ཡུལ་དུ་གྱུར་པའོ། །
དུས་གསུམ་ཐམས་ཅད་ལ་དགོངས་པ་སྐད་ཅིག་གིས་ཆགས་པ་མེད་པར་མཁྱེན་ཅིང་ཐུགསུ་ཆུད་པའི་ཡུལ་དང་ལྡན་པའོ། །དེ་བཞིན་གཤེགས་པ་ཐམས་ཅད་ཀྱི་སངས་རྒྱས་འབྱུང་བ་མ་ལུས་པར་ཡུལ་དུ་གྱུར་པའོ། །འཇིགས་
པ་མེད་པར་འདུལ་བ་ཐམས་ཅད་ཡུལ་དུ་གྱུར་པའོ། །ཐམས་ཅད་ཀྱི་རྗེས་སུ་སོང་ཞིང་རྣམ་པར་དག་པའི་ཡུལ་ཐམས་ཅད་མངོན་པར་སངས་རྒྱས་པའོ། །ས་མཚམས་མེད་ཅིང་ཐུག་པ་མེད་པའི་མངོན་པར་ཤེས་པ་རྣམ་པར་
སངས་རྒྱས་པའོ། །སེམས་ཅན་ཐམས་ཅད་ཀྱི་སེམས་དང་ཡིད་དང་རྣམ་པར་ཤེས་པའི་རྣམ་པ་དུས་གསུམ་དུ་བརྗོད་པ་མ་ལུས་པ་ཐམས་ཅད་དགོངས་པའི་སྐད་ཅིག་གིས་མཁྱེན་ཅིང་ཐུགས་སུ་ཆུད་པའོ། །སེམས་ཅན་གྱི་
རྣམ་པ་ཐམས་ཅད་ལ་ས་མཚམས་མ་བཅད་པའོ། །འཇིག་རྟེན་གྱི་ཁམས་ཀྱི་རྣམ་པ་ཐམས་ཅད་ལ་མུ་མེད་པའོ། །དུས་གསུམ་གྱི་རྣམ་པ་ཐམས་ཅད་ལ་མཐའ་ཡས་པའོ། །སངས་རྒྱས་ཀྱི་ཁྱུ་མཆོག་གི་མཐུ་ཕྱུང་
བའི་རྣམ་པ་ཐམས་ཅད་ལ་ཚད་མེད་པའོ། །ཤེས་བྱའི་རྣམ་པ་ཐམས་ཅད་ལ་ལྷག་མ་མ་ལུས་པ་སྟེ། དེ་དག་ཐམས་ཅད་ལྷག་པ་མེད་པར་མངོན་པར་སངས་རྒྱས་པས་སངས་རྒྱས་ཀྱི་ཡེ་ཤེས་སངས་རྒྱས་ཀྱི་རྫུ་འཕྲུལ་

75-1-39b

དང་རྣམ་པར་འཕྲུལ་པས་བྱུང་བ་ཐམས་ཅད་ཐུགས་སུ་ཆུད་པ་དང་། མཁྱེན་པ་ཐམས་ཅད་རྒྱུན་འཆད་པ་མེད་དེ། དེ་ལ་སངས་རྒྱས་བཅོམ་ལྡན་འདས་རྣམས་སངས་རྒྱས་ཀྱི་ཁྱུ་མཆོག་གི་མཐུ་བྱུང་བའི་སྐུས། མཐའ་དང་
དབུས་མེད་པར་སྤྱོད་པ་ཡིན། ཆགས་པ་མེད་པའི་དགོངས་པས་སྤྱོད་པས་མཐའ་དང་དབུས་མེད་པར་སྤྱོད་པ་ཡིན། ཐུགས་རྗེ་ཆེན་པོའི་སྦྱོར་བས་དུས་ཐམས་ཅད་དུ་རྟག་ཏུ་རྒྱུན་མི་འཆད་པར་ཆོས་བསྟན་པ་ལ་སྤྱོད་
པས་མཐའ་དང་དབུས་མྱེད་པ་སྤྱོད་པ་ཡིན་ཏེ། འདི་ནི་སངས་རྒྱས་བཅོམ་ལྡན་འདས་རྣམས་ཀྱི་སངས་རྒྱས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་གྱི་ཆོས་བཅུ་པའོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་མཐུ་བོ་ཆེ་ཆེན་པོའི་སྟོབས་སངས་རྒྱས་ཀྱི་སྤྱོད་པའི་རྒྱལ་མཚན་གྱི་ཆོས་རྣམས་ཏེ། འདས་པ་དང་མ་འོངས་པ་དང་། ད་ལྟར་བྱུང་བའི་སེམས་ཅན་
ཐམས་ཅད་དང་། ཉན་ཐོས་དང་། རང་སངས་རྒྱས་ཐམས་ཅད་ཀྱི་བསམ་གྱི་མི་ཁྱབ་ཅིང་དཔག་ཏུ་མི་ནུས་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཐོགས་པ་མི་
མངའ་བ་རྣམས་ཏེ། སངས་རྒྱས་བཅོམ་ལྡན་འདས་རྣམས་ནི་དགའ་ལྡན་གྱི་ཚེ། ཇི་སྲིད་པར་བཞུགས་ནས་འཕོ་བ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་ཟླ་བ་བཅུར་བལྟམས་པ་བསྟན་པ་
ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་མངོན་པར་འབྱུང་བར་དགྱེས་པའི་དགོངས་པས་མངོན་པར་འབྱུང་བ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་བྱང་ཆུབ་ཀྱི་
ཤིང་དྲུང་དུ་བཞུགས་ནས་སངས་རྒྱས་ཀྱི་ཆོས་ཐམས་ཅད་མངོན་པར་འཚང་རྒྱ་བ་ལ་ཐོགས་པ་ལ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་དགོངས་པའི་སྐད་ཅིག་གིས་སངས་རྒྱས་ཀྱི་ཆོས་ཐམས་

75-1-40a

ཅད་མངོན་པར་སངས་རྒྱས་ནས་འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པའི་རྣམ་པར་འཕྲུལ་པ་ཐམས་ཅད་ཡོངས་སུ་བསྟན་པ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་
དེ་བཞིན་དུ་འདུལ་བ་རྣམས་ལ་ཆོས་ཀྱི་འཁོར་ལོ་བསྐོར་བ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་དགེ་བའི་རྩ་བ་ཇི་ལྟར་བསྐྱེད་པའི་ཚུལ་བཞིན་དུ་དུས་ལ་བབ་པར་བཤད་ཅིང་ལུང་བསྟན་པ་ལ་
ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་དུས་ལ་བབ་པའི་ཚུལ་བཞིན་དུ་སངས་རྒྱས་ཀྱི་ཕྲིན་ལས་མཛད་པ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་བྱང་ཆུབ་སེམས་དཔའ་ཡོངས་སུ་གྲུབ་པ་རྣམས་
ལུང་བསྟན་པ་ལ་ཐོགས་པ་མི་མངའོ། །སངས་རྒྱས་བཅོམ་ལྡན་འདས་རྣམས་ནི་སྐད་ཅིག་གཅིག་ཏུ་སེམས་ཅན་ཐམས་ཅད་ཀྱིས་དྲི་བ་ཡོངས་སུ་དྲིས་པ་སྐད་ཅིག་གཅིག་གིས་ལུང་བསྟན་པ་ལ་ཐོགས་པ་མི་མངའ་སྟེ། ཀྱེ་རྒྱལ་བའི་
སྲས་བཅུ་པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་ཐོགས་པ་མི་མངའ་འོ། །ཀྱེ་རྒྱལ་བའི་སྲས་བཅུ་པོ་འདི་དག་ནི། སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པ་མཐོང་མ་ཐག་ཏུ་མྱུར་དུ་འབྱུང་བའི་ཆོས་
རྣམས་ཏེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་ངན་སོང་དང་བྲལ་བར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་བསོད་ནམས་ཡོངསུ་རྫོགས་པ་
འཐོབ་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་དགེ་བའི་རྩ་བ་ལ་ཡོངས་སུ་སྨིན་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་མཐོ་
རིས་སུ་སྐྱེ་བ་ཡོངས་སུ་དག་པ་ཐོབ་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་ནི་མྱུར་དུ་ཡིད་གཉིས་དང་། ནེམ་ནུར་ཡང་དག་

75-1-40b

པར་བསྩལ་བ་ཐོབ་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་བྱང་ཆུབ་ཀྱི་སེམས་བསྐྱེད་ནས་ཕྱིར་མི་ལྡོག་པ་ཐོབ་པར་འགྱུར་ཏེ། སེམས་ཅན་མོས་པ་ཡངས་
པ་དང་ལྡན་པ་སངས་རྒྱས་ཀྱིས་འདུལ་བ་ལས་བྱང་ཆུབ་ཏུ་སེམས་མ་བསྐྱེད་པ་རྣམས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་
ཐག་ཏུ་སྐྱོན་མེད་པར་མ་འདས་པ་དམྱིགས་པའི་ལྟ་བ་ཅན་རྣམས་མྱུར་དུ་སྐྱོན་མེད་པར་འདའ་བའི་རྒྱུ་རབ་ཏུ་འཛིན་ཏོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་
འཇིག་རྟེན་དང་། འཇིག་རྟེན་ལས་འདས་པའི་དབང་པོ་རྣམ་པར་དག་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་སྒྲིབ་པ་ཐམས་ཅད་བྱང་བ་
ཐོབ་པར་འགྱུར་རོ། །སངས་རྒྱས་བཅོམ་ལྡན་འདས་རྣམས་ནི་མཐོང་མ་ཐག་ཏུ་སེམས་ཅན་རྣམས་མྱུར་དུ་སྣང་བ་ཐོབ་ཅིང་མི་འཇིགས་པ་ཞུམ་པ་མེད་པའི་སྤོབས་པ་རབ་ཏུ་རྩོམ་ཏེ། ཀྱེ་རྒྱལ་བའི་སྲས་བཅུ་
པོ་དེ་དག་ནི་སངས་རྒྱས་བཅོམ་ལྡན་འདས་རྣམས་ཀྱི་དེ་བཞིན་གཤེགས་པ་མཐོང་མ་ཐག་ཏུ་མྱུར་དུ་འབྱུང་བའི་ཆོས་རྣམས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་
རྗེས་སུ་དྲན་པ་རྣམ་པར་དག་པ་སྟེ། བཅུ་གང་ཞེ་ན། སངས་རྒྱས་བཅོམ་ལྡན་འདས་རྣམས་ནི་སྔོན་གྱི་སྦྱོར་བས་ཀྱང་བྱང་ཆུབ་སེམས་དཔའ་རྣམས་ཀྱི་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་
འདས་རྣམས་ནི་སྤྱོད་པ་རྣམ་པར་དག་པས་ཀྱང་བྱང་ཆུབ་སེམས་དཔའ་རྣམས་ཀྱི་རྗེསུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་ཕ་རོལ་ཏུ་ཕྱིན་པ་ཡོངས་སུ་རྫོགས་པས་ཀྱང་བྱང་ཆུབ་སེམས་

75-1-41a

དཔའ་རྣམས་ཀྱིས་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་སྨོན་ལམ་ཆེན་པོ་ཡོངས་སུ་རྫོགས་པས་ཀྱང་བྱང་ཆུབ་སེམས་དཔའ་རྣམས་ཀྱི་རྗེས་སུ་དྲན་པར་
བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་ཡང་དག་པར་བསྒྲུབས་པས་ཀྱང་བྱང་ཆུབ་སེམས་དཔའ་རྣམས་ཀྱི་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་སྔོན་གྱི་མཐར་
སངས་རྒྱས་ཀྱི་ཚངས་པར་སྤྱོད་པ་ལ་སྤྱད་པས་ཀྱང་བྱང་ཆུབ་སེམས་དཔའ་རྣམས་ཀྱིས་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་མངོན་པར་འཚང་རྒྱ་བའི་སྒོ་ནས་ཀྱང་བྱང་ཆུབ་
སེམས་དཔའ་རྣམས་ཀྱིས་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་ནི་གཟུགས་ཀྱི་སྐུ་ཚད་མེད་མུ་མེད་པས་ཀྱང་བྱང་ཆུབ་སེམས་དཔའ་རྣམས་ཀྱིས་རྗེས་སུ་དྲན་པར་བྱ་བ་ཡིན། 
སངས་རྒྱས་བཅོམ་ལྡན་འདས་རྣམས་ནི་སངས་རྒྱས་ཀྱི་ཡུལ་གྱིས་རྣམ་པར་འཕྲུལ་པ་ཚད་མེད་མུ་མེད་པས་ཀྱང་བྱང་ཆུབ་སེམས་དཔའ་རྣམས་ཀྱི་རྗེས་སུ་དྲན་པར་བྱ་བ་ཡིན། སངས་རྒྱས་བཅོམ་ལྡན་འདས་རྣམས་
ནི་སྟོབས་བཅུ་དང་མི་འཇིགས་པས་ཀྱང་བྱང་ཆུབ་སེམས་དཔའ་རྣམས་ཀྱིས་རྗེས་སུ་དྲན་པར་བྱ་བ་ཡིན་ཏེ། ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་རྗེས་སུ་དྲན་པ་རྣམ་
པར་དག་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་དེ་བཞིན་གཤེགས་པ་རྣམས་ཀྱི་ཐམས་ཅད་མཁྱེན་པ་ཉིད་ཀྱི་རྣམ་པར་སྤྱོད་པ་སྟེ། བཅུ་གང་ཞེ་ན། འདི་ལྟར་ཆོས་དབྱིངས་ཐམས་ཅད་དང་། དུས་གསུམ་
གྱི་སེམས་ཅན་ཐམས་ཅད་ཀྱི་སེམས་སྣ་ཚོགས་དང་། སེམས་དུ་མ་དང་སྤྱོད་པ་དང་གཡོ་བའི་རྒྱུད་ཐམས་ཅད་མ་ལུས་པ་དགོངས་པ་གཅིག་གིས་ཐུགས་སུ་ཆུད་པ་དང་། དུས་གསུམ་ཀྱི་སེམས་ཅན་ཐམས་ཅད་ཀྱི་ལས་

75-1-41b

དང་ལས་ཀུན་ནས་བླངས་པ་སྣ་ཚོགས་ཆ་མ་ཆོ་དགུ་རྣམ་པ་ཐ་དད་པས་མངོན་པར་འགྲོ་ཞིང་འཇུག་པར་སྩོགས་པ་མང་ཉུང་དང་། རྣམ་པར་སྨིན་པ་ཐ་དད་པར་མ་ལུས་པར་དགོངས་པ་ཅིག་གིས་ཐུགས་སུ་ཆུད་
པ་དང་། ཆོས་ཀྱི་དབྱིངས་ཐམས་ཅད་ཀྱི་སེམས་ཅན་གྱི་རིགས་སྣ་ཚོགས་དང་། སེམས་ཅན་གྱི་རིགས་དུ་མིའི་སེམས་ཅན་མ་ལུས་པ་ཐམས་ཅད་འདུལ་བའི་དུས་ཇི་བཞིན་དུ་ཡོངས་སུ་བསྟན་པའི་ཆོ་འཕྲུལ་
དང་རྗེས་སུ་བསྟན་པའི་ཆོ་འཕྲུལ་དང་། རྫུ་འཕྲུལ་གྱི་ཆོ་འཕྲུལ་གྱི་བྱིན་གྱི་བརླབས་ཡང་དག་པར་བསྟན་པས་མ་ལུས་པས་ཐུགས་སུ་ཆུད་པ་དང་། ཆོས་ཀྱི་དབྱིངས་ཐམས་ཅད་དང་། ཕྱོགས་དྲ་བའི་རྒྱུད་ཐམས་ཅད་
དང་། འཇིག་རྟེན་གྱི་ཁམས་ཀྱི་རྒྱུད་ཐམས་ཅད་ཀྱི་སེམས་ཅན་ཐམས་ཅད་གྱི་སེམས་ཀྱི་མཚན་མ་བཟུང་བ་སྟེ། སངས་རྒྱས་བསྟན་པ་དང་། སྐྱེ་བ་དང་རྣམ་པར་དབྱེ་བ་མ་ལུས་པར་ཐུགས་སུ་ཆུད་པ་དང་། 
འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་རྣམས་ཀྱི་བསམ་པ་ཇི་ལྟ་བ་དང་། མོས་པ་ཇི་ལྟ་བ་དང་འདུལ་བ་ཇི་ལྟ་བ་བཞིན་དུ་རྣམ་པ་ཐ་དད་པ་ཚད་མེད་པར་སྐད་ཅིག་དུ་སངས་རྒྱས་བསྟན་པ་དང་། 
རྣམ་པར་དམིགས་པར་བྱ་བ་དང་། བྱིན་གྱིས་བརླབས་པ་མ་ལུས་པར་ཐུགས་སུ་ཆུད་པ་དང་། འཇིག་རྟེན་གྱི་ཁམས་ཐམས་ཅད་ཀྱི་སེམས་ཅན་ཕ་རོལ་ཀྱི་བསམ་པ་ལ། སངས་རྒྱས་ཀྱི་བྱིན་གྱི་བརླབས་
ཡང་དག་པར་བསྟན་པ་མ་ལུས་པ་ཐུགས་སུ་ཆུད་པ་དང་། ཆོས་ཀྱི་དབྱིངས་ཐམས་ཅད་ཀྱི་སེམས་ཅན་རྣམས་འདུལ་བ་ཇི་ལྟ་བ་བཞིན་དུ་ཉེ་བར་ལེན་པ་མེད་པའི་སངས་རྒྱས་ཉིད་དུ་འགྱུར་གདམས་ངག་དང་
རྗེས་སུ་བསྟན་པས། དེ་བཞིན་གཤེགས་པ་འབྱུང་བ་བསྟན་པ་མ་ལུས་པར་ཐུགས་སུ་ཆུད་ཆུད་པ་དང་། ཆོས་ཀྱི་དབྱིངས་ཐམས་ཅད་ཀྱི་སེམས་ཅན་ཐམས་ཅད་ཀྱི་ཐམས་ཅད་དུ་འགྲོ་བ་དང་། དེ་དང་དེར་འགྲོ་

75-1-42a

བའི་ལམ་མ་ལུས་པར་དགོངས་པའི་སྐད་ཅིག་གཅིག་གིས་ཐུགས་སུ་ཆུད་པ་དང་ཆོས་ཀྱི་དབྱིངས་ཐམས་ཅད་ཀྱི་སེམས་ཅན་རྣམས་ཀྱིས། སངས་རྒྱས་རྗེས་སུ་དྲན་པ་ཕྱོགས་ཐམས་ཅད་དུ་བཏང་བའི་
ཚུལ་མ་ལུས་པར་དགོངས་པའི་སྐད་ཅིག་གཅིག་གིས་ཐུགས་སུ་ཆུད་པ་དང་། ཆོས་ཀྱི་དབྱིངས་ཐམས་ཅད་ཀྱི་སེམས་ཅན་རྣམས་ཀྱིས་མོས་པ་དང་། སེམས་ཀྱི་ཚད་ཇི་ལྟ་བ་བཞིན་དུ་སངས་རྒྱས་ཀྱི་སྐུ་
ཁ་དོག་མུ་མྱེད་པ་དབྱིབས་མཐའ་ཡས་པ་བསྟན་པ་མ་ལུས་པར་དགོངས་པའི་སྐད་ཅིག་གཅིག་གིས་ཐུགས་སུ་ཆུད་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་རྣམས་ཀྱི་ཐམས་ཅད་མཁྱེན་པ་ཉིད་ཀྱི་རྣམ་པར་སྤྱོད་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སངས་རྒྱས་ཀྱི་ཏིང་ངེ་འཛིན་
ཚད་མེད་བསམ་གྱི་མི་ཁྱབ་པ་རྣམས་ཏེ། བཅུ་གང་ཞེ་ན་འདི་ལྟར་སངས་རྒྱས་བཅོམ་ལྡན་འདས་རྣམས་ནི་ཆོས་ཐམས་ཅད་ལ་རྟག་ཏུ་མཉམ་པར་བཞག་ཀྱང་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་སེམས་ཅན་
རྣམས་ལའང་སྐད་ཅིག་གཅིག་ཏུ་ཆོས་སྟོན་པ་མཛད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་སེམས་ཅན་ཐམས་ཅད་ལ་མཉམ་པར་བཞག་ཀྱང་སྐད་ཅིག་གཅིག་གིས་
སེམས་ཅན་གྱི་ཁམས་རྣམ་པ་དད་པ་རྣམས་ཀྱང་བདག་མེད་པའི་མཐའ་ལ་གནས་པར་ཡོངས་སུ་སྟོན་ཏོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་དུས་གསུམ་ལ་མཉམ་
པར་བཞག་ཀྱང་དགོངས་པའི་སྐད་ཅིག་གཅིག་གིས་ཆ་ཤས་ལའང་མཉམ་པར་བཞག་ཅིང་རྣམ་པར་སྤྱོད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་ཕྱོགས་འབྱམ་

75-1-42b

ཀླས་པའི་དྲ་བ་ཐམས་ཅད་ཀྱི་ཞིང་གི་རྒྱུད་དང་། རྣམ་པ་ཐམས་ཅད་ལ་མཉམ་པར་བཞག་ཀྱང་མི་ཟད་པའི་ཞིང་གི་མཐའ་ལའང་བཞུགས་ཤིང་རྣམ་པར་སྤྱོད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་
དབྱིངས་མ་ལུས་པ་ཐམས་ཅད་ཀྱི་སངས་རྒྱས་ཀྱི་སྐུ་མུ་མེད་པ་ལ་མཉམ་པར་བཞག་ཀྱང་འཇིག་རྟེན་གྱི་ཁམས་ཐམས་ཅད་ཀྱིས་ཀྱང་སངས་རྒྱས་ཀྱི་སྐུ་ཚོགས་རྣམ་པར་དམིགས་པར་ཡང་དག་པར་སྟོན་པ་
མཛད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་སྐུ་དང་གསུང་དང་ཐུགས་ཀྱི་ཡོངས་སུ་རྒྱས་པར་རྟག་ཏུ་མཉམ་པར་བཞག་ཀྱང་སེམས་ཅན་ཐམས་ཅད་ཀྱི་སེམས་འབྱུང་བའི་མཛོད་
སྣ་ཚོགས་ལ་ཡང་མོས་པ་དང་ཡིད་ལ་བྱེད་པ་ཇི་ལྟ་བ་བཞིན་དུ་རྣམ་པར་སྤྱོད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་ཆོས་ཐམས་ཅད་ཀྱི་རང་བཞིན་ལ་རྟག་ཏུ་མཉམ་པར་
བཞག་ཀྱང་འདོད་ཆགས་དང་བྲལ་བའི་མཐའི་མུར་ཐུག་པ་ལ་བཞུགས་པ་ཡང་ཡོངས་སུ་མི་གཏོང་ངོ་། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་ཀྱི་འཇིག་རྟེན་ཐམས་ཅད་
ཀྱི་རྟེན་པ་ལ་རྟག་ཏུ་མཉམ་པར་བཞག་ཀྱང་དགོངས་པ་སྐད་ཅིག་གིས་རྟེན་ཅིང་འབྲེལ་བར་འབྱུང་བ་བརྗོད་པ་ཡང་རབ་ཏུ་སྟོན་ཏོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་
ཅད་ཀྱི་འཇིག་རྟེན་པ་དང་འཇིག་རྟེན་ལས་འདས་པ་འབྱམ་ཀླས་པ་ལ་རྟག་ཏུ་མཉམ་པར་གཞག་ཀྱང་དགོངས་པ་སྐད་ཅིག་གིས་སེམས་ཅན་ཐམས་ཅད་ལ་སངས་རྒྱས་མུ་མེད་པ་བསྟན་པ་རྣམ་པར་བཀོད་པའི་ཚུལ་
མུ་མེད་པ་སངས་རྒྱས་བསྟན་པ་རྒྱུན་མི་གཅོད་དོ། །སངས་རྒྱས་བཅོམ་ལྡན་འདས་རྣམས་ནི་ཆོས་ཀྱི་དབྱིངས་མ་ལུས་པ་ཐམས་ཅད་དུ་སྒྲིབ་པ་མེད་པར་རྟག་ཏུ་མཉམ་པར་བཞག་ཀྱང་དགོངས་པ་སྐད་ཅིག་གིས་

75-1-43a

སངས་རྒྱས་ཀྱི་ཆོས་ཐམས་ཅད་ཀྱང་རྟོགས་པར་ཐུགས་སུ་ཆུད་ཅིང་སངས་རྒྱས་ཀྱི་རྣམ་པར་ཐར་པ་མུ་མེད་པ་ཕ་རོལ་ཏུ་ཕྱིན་པའི་མཆོག་བརྙེས་པར་བཞུགས་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཏིང་ངེ་འཛིན་ཚད་མེད་པ་བསམ་གྱི་མི་ཁྱབ་པ་རྣམས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་སངས་རྒྱས་བཅོམ་ལྡན་འདས་
རྣམས་ཀྱི་རྣམ་པར་ཐར་པ་རྣམས་ཏེ། བཅུ་གང་ཞེ་ན། རྡུལ་ཤིན་ཏུ་ཕྲ་བ་གཅིག་ལ་སངས་རྒྱས་སྐྱེ་བ་བརྗོད་དུ་མེད་པའི་ཡང་བརྗོད་དུ་མེད་པ་ཡོངས་སུ་བསྟན་པའི་རྣམ་པར་ཐར་པ་དང་། རྡུལ་ཤིན་ཏུ་ཕྲ་བ་གཅིག་ལ་
ཆོས་ཀྱི་འཁོར་ལོ་བརྗོད་དུ་མེད་པའི་བརྗོད་དུ་མེད་པ་བསྐོར་བ་ཡོངས་སུ་བསྟན་པའི་རྣམ་པར་ཐར་པ་དང་རྡུལ་ཤིན་ཏུ་ཕྲ་བ་ཅིག་ལ་སེམས་ཅན་ཡོངས་སུ་སྨིན་པར་བྱ་བ་དང་། གདུལ་བ་བརྗོད་དུ་མེད་པའི་ཡང་བརྗོད་དུ་མེད་པ་
ཡོངས་སུ་བསྟན་པའི་རྣམ་པར་ཐར་པ་དང་རྡུལ་ཤིན་ཏུ་ཕྲ་བ་གཅིག་ལ་ཞིང་བརྗོད་དུ་མེད་པའི་ཡང་བརྗོད་དུ་མེད་པ་ཡོངས་སུ་བསྟན་པའི་རྣམ་པར་ཐར་པ་དང་། རྡུལ་ཤིན་ཏུ་ཕྲ་བ་གཅིག་ལ་འདས་པ་དང་མ་བྱོན་པ་དང་ད་ལྟར་
བྱུང་བའི་སངས་རྒྱས་སྐྱེ་བ་ཐམས་ཅད་ཡོངས་སུ་བསྟན་པའི་རྣམ་པར་ཐར་པ་དང་རྡུལ་ཤིན་ཏུ་ཕྲ་བ་གཅིག་ལ་འདས་པ་དང་མ་བྱོན་པ་དང་ད་ལྟར་བྱུང་བའི་ཞིང་གི་རྒྱུད་ཡོངསུ་བསྟན་པའི་རྣམ་པར་ཐར་པ་དང་། རྡུལ་ཤིན་ཏུ་ཕྲ་བ་
གཅིག་ལ་འདས་པ་དང་མ་བྱོན་པ་དང་ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱི་རྫུ་འཕྲུལ་དང་། རྣམ་པར་འཕྲུལ་པ་ཡོངསུ་བསྟན་པའི་རྣམ་པར་ཐར་པ་དང་། རྡུལ་ཤིན་ཏུ་ཕྲ་བ་གཅིག་ལ་འདས་པ་དང་མ་བྱོན་པ་དང་ད་ལྟར་
བྱུང་བའི་སེམས་ཅན་གྱི་ཁམས་ཐམས་ཅད་ཡོངས་སུ་བསྟན་པའི་རྣམ་པར་ཐར་པ་དང་ལ་ཤིན་ཏུ་ཕྲ་བ་གཅིག་ལ་འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་ཀྱི་ཕྲིན་ལས་ཐམས་ཅད་ཡོངས་སུ་བསྟན་

75-1-43b

པའི་རྣམ་པར་ཐར་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་སངས་རྒྱས་རྣམས་ཀྱི་རྣམ་པར་ཐར་པའོ། །ཤིན་ཏུ་རྒྱས་པ་ཆེན་པོའི་མདོ་སངས་རྒྱས་ཕལ་པོ་ཆེ་ཞེས་བྱ་བ་ལས་སངས་རྒྱས་ཀྱི་ཆོས་བསམ་གྱི་མི་ཁྱབ་པ་
བསྟན་པའི་ལེའུ་སྟེ་སུམ་བཅུ་དགུ་པའོ།།    །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་ལྔ་པ། དེ་ནས་བྱང་ཆུབ་སེམས་དཔའ་ཀུན་ཏུ་བཟང་པོས་མཚན་རྒྱ་མཚོ་བརྗོད་དུ་མེད་པའི་དོན་ཏུ་བྱང་ཆུབ་སེམས་དཔའ་དེ་དག་ལ་སྨྲས་པ། ཀྱེ་རྒྱལ་བའི་སྲས་དག་དེ་
བཞིན་གཤེགས་པའི་དབུ་ལ་མྱི་ཆེན་པོའི་མཚན་ཆོས་ཀྱི་རྒྱན་རིན་པོ་ཆེ་སྣ་ཚོགས་སུམ་བཅུ་རྩ་གཉིས་མངའ་བས་དེ་བཞིན་གཤེགས་པའི་དབུ་དེ་ནི་འཁོར་ཡུག་ནས། འོད་ཟེར་གྱི་དྲ་བ་ཤིན་ཏུ་འབྱུང་ཞིང་རྒྱས་པར་
གང་བ་སྟེ། དེ་ལ་མྱི་ཆེན་པོའི་མཚན་རིན་པོ་ཆེའི་དང་པོ་དབུའི་དབུ་ཚམས་ན་རིན་པོ་ཆེ་སྣ་ཚོགས་ཐམས་ཅད་ཀྱི་རྒྱལ་པོའི་ལས་འཇིག་རྟེན་གྱི་ཁམས་ཐམས་ཅད་དུ་སྣང་བ་བཀྱེ་བ། དཔལ་གྱི་ཡོངས་སུ་རྒྱས་ཤིང་
ཡན་ལག་དང་ཉིང་ལག་ཐམས་ཅད་ནས་དེ་བཞིན་གཤེགས་པའི་སྤྲིན་རྣམ་པར་བཀྱེ་བ་ཡོངས་སུ་འཁྱིལ་པའི་ཀློང་གི་དབྱིབས་ཀྱིས་ཕྱོགས་ཐམས་ཅད་འོད་ཀྱིས་རྣམ་པར་སྣང་བ་ཞེས་བྱ་བ་མངའ་བ་དང་། སངས་རྒྱས་ཀྱི་
དབུ་ལ་འཕྲོ་བའི་འོད་ཀྱི་དཀྱིལ་འཁོར་ཀློག་གི་ཕྲེང་བ་ལྟ་བུར་འབྱུང་བས། ཕྱོགས་མཚམས་ཐམས་ཅད་དུ་དེ་བཞིན་གཤེགས་པའི་སྙིང་པོ་བྱང་ཆུབ་ཏུ་བཞུགས་པ་སྟོན་ཅིང་ཐམས་ཅད་མཁྱེན་པ་ཉིད་ཀྱི་ནམ་མཁའི་སྤྲིན་ཀུན་ཏུ་འདས་
པས་ཆོས་ཀྱི་དབྱིངས་ཀྱི་གཞི་དེ་བཞིན་གཤེགས་པའི་མཚན་རིན་པོ་ཆེའི་རྒྱལ་པོ་སྣ་ཚོགས་མཛོད་སྤུ་གཡས་སུ་ཡོངས་སུ་འཁྱིལ་བའི་དབྱིབས་ལས་གསེར་གྱི་ཁ་དོག་བཟང་པོར་འོད་ཟེར་འབར་བར་འཇིག་རྟེན་གྱི་
ཁམས་སུ་གྱུར་པའི་འོད་ཀྱིས་ཆོས་ཀྱི་དབྱིངས་ཐམས་ཅད་དེ་བཞིན་གཤེགས་པའི་དབུ་དང་། དེ་བཞིན་གཤེགས་པའི་སྤྱན་གསལ་བའི་འོད་ཀྱི་སྤྲིན་ཅེས་བྱ་བ་མངའ་བ་དེ་བཞིན་གཤེགས་པའི་དབུ་ལ་རིན་པོ་ཆེའི་

75-1-44a

འོད་ཀྱི་ཀློག་གཡས་ཕྱོགས་སུ་ཡོངསུ་འཁྱིལ་བ། ཆོས་ཀྱི་དབྱིངས་ཐམས་ཅད་དང་། འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པའི་བསོད་ནམས་དང་ཡེ་ཤེས་ཀྱི་སྒྲོན་མ་སྣང་བས། འཇིག་རྟེན་གྱི་ཁམས་རྒྱ་
མཚོ་ཐམས་ཅད་དུ་སངས་རྒྱས་ཀྱི་སྤྲིན་རྣམ་པར་བདལ་བ། བྱང་ཆུབ་སེམས་དཔའི་མཆོག་རྣམས་ལ་སྣང་བས་ཆོས་ཀྱི་དབྱིངས་རྒྱས་པར་ཁྱབ་པའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་མཚན་གསེར་ཡིད་
དུ་འོང་བའི་སྤྲིན་སྣ་ཚོགས་ཀྱིས། དེ་བཞིན་གཤེགས་པའི་ཁྱུ་མཆོག་གི་མཐུ་ཕྱུང་བ་དང་། རབ་ཏུ་འབར་བས་དེ་བཞིན་གཤེགས་པ་ཐམས་ཅད་ཀྱི་འོད་ཟེར་རྣམ་པར་སྣང་བར་བྱས་པས། སངས་རྒྱས་ཀྱི་ཞིང་བསམ་གྱིས་མི་
ཁྱབ་པ་སྣང་བར་བསྟན་པའི་འོད་ཀྱི་སྤྲིན་ཅེས་བྱ་བ་མངའ་བ། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་རིན་པོ་ཆེ་བཻ་དུརྱ་འོད་ཟེར་དང་། མེ་ཏོག་གི་མདོག་གིས་ཆོས་ཀྱི་དབྱིངས་ཐམས་ཅད་སྣང་བར་རྣམ་
པར་འཕྲུལ་པའི་སྤྲིན་ནོར་བུ་རིན་པོ་ཆེའི་རྒྱལ་པོའི་མཚན་ཉིད་ལྟ་བུའི་དབུ་སྐྲ་རིན་པོ་ཆེ་སྣ་ཚོགས་སྣང་བའི་མཚན་ཉིད་ཀྱི་འོད་ཆགས་པས། ཕྱོགས་ཐམས་ཅད་རྣམ་པར་སྣང་བར་བྱེད་པ། སངས་རྒྱས་ཀྱི་སྔོན་གྱི་དཀའ་ཐུབ་
དང་། དཔལ་གྱི་ཡེ་ཤེས་ལས་རྣམ་པ་དེ་ལྟ་བུར་བྱུང་བའི་རིན་པོ་ཆེའི་འོད་ཟེར་རབ་ཏུ་བཀྱེ་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་དང་། རིན་པོ་ཆེའི་
འོད་གཟེར་གཡས་ཕྱོགས་སུ་འཁྱིལ་ཅི་འཕྲོ་བས་བྱང་ཆུབ་སེམས་དཔའི་རྣམ་པར་འཕྲུལ་པ་རིན་པོ་ཆེའི་ཅོད་པན་གྱི་འོད་དེ་བཞིན་གཤེགས་པའི་སྟོབས་ཀྱི་རྣམ་པར་རྒྱས་པས་འཇིག་རྟེན་
གྱི་ཁམས་ཐམས་ཅད་དུ་རིན་པོ་ཆེའི་འོད་ཚད་མྱེད་པར་དེ་བཞིན་གཤེགས་པའི་ཆོས་ཀྱི་རང་བཞིན་གྱིས་རྣམ་པར་འཕྲུལ་པ་ཡང་དག་པར་སྟོན་པའི་སྤྲིན་ཅེས་བྱ་བ་མངའ་

75-1-44b

བ་དང་། སངས་རྒྱས་ཀྱི་དབུ་ལ་དེ་བཞིན་གཤེགས་པའི་མཚན་རིན་པོ་ཆེ་རྣམ་པར་འཕྲུལ་པས། ནོར་བུ་རིན་པོ་ཆེ་རྒྱ་མཚོས་བཀྱེ་བའི་འོད་དང་། འོད་ཟེར་དྲི་མ་མྱེད་པར་རབ་ཏུ་
འཕྲོས་པས་བྱང་ཆུབ་སེམས་དཔའི་ཆོས་བསྟན་པ་རྒྱ་མཚོ་རྣམ་པར་སྣང་བར་འདས་པ་དང་། མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་རྣམས་ཀྱི་ཡེ་ཤེས་ཀྱི་རྒྱ་མཚོ་ཤིན་ཏུ་ཡངས་
པས། ཆོས་ཀྱི་དབྱིངས་ཀུན་ཏུ་དེ་བཞིན་གཤེགས་པའི་གསུང་གི་སྤྲིན་འབྱུང་བ་ཞེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་རིན་པོ་ཆེའི་རྒྱལ་པོ་སེམས་ཀྱི་རྒྱལ་པོ་དང་། ཨིན་
ཏྲ་ནཱི་ལ་ལས་འོད་བཀྱེ་བ་གཡས་ཕྱོགས་སུ་འཁྱིལ་པས་འཇིག་རྟེན་གྱི་ཁམས་དང་། ཆོས་ཀྱི་དབྱིངས་ཐམས་ཅད་དུ་སྣང་བའི་བྱང་ཆུབ་སེམས་དཔའི་འོད་འཕྲོ་བ་སྒྲོན་མའི་སྤྲིན་དེ་བཞིན་གཤེགས་པ་ཐམས་
ཅད་ཀྱི་ཡོན་ཏན་རྒྱ་མཚོ་རབ་ཏུ་སྒྲོགས་པས་འཇིག་རྟེན་གྱི་ཁམས་རྒྱ་མཚོ་ཐམས་ཅད་ང་རོ་འབྱིན་ཅིང་སངས་རྒྱས་ཀྱི་སྟོབས་ཡོངས་སུ་དག་པ་རྒྱ་མཚོ་དང་སངས་རྒྱས་རྒྱ་མཚོ་འབྱིན་པའི་
སྦྲོན་ཤིན་ཏུ་ཡངས་པའི་འོད་ཅེས་བྱ་བ་མངའ་བ་དང་། དེ་བཞིན་གཤེགས་པའི་མཚན་རིན་པོ་ཆེའི་མེ་ཏོག་སྣ་ཚོགས་དང་། རིན་པོ་ཆེའི་རྒྱལ་པོ་བཻ་དུརྱའི་འོད་ཟེར་རིན་པོ་ཆེ་ཐམས་ཅད་
ཀྱི་འོད་ཟེར་ཀུན་ཏུ་འབྱུང་བའི་དྲ་བ་མངོན་པར་འཕགས་པ་ལས། ཆོས་ཀྱི་ལུས་དང་ལྡན་པའི་བྱང་ཆུབ་སེམས་དཔའི་འཇིག་རྟེན་གྱི་ཁམས་ཐམས་ཅད་དང་། ཕྱོགས་རྒྱ་མཚོར་དེ་བཞིན་གཤེགས་
པའི་ས་ཡང་དག་པར་སྟོན་ཅིང་། སངས་རྒྱས་ཀྱི་སྟོབས་ཆོས་ཀྱི་དབྱིངས་ལ་མངོན་ཏུ་གྱུར་པ་རབ་ཏུ་སྟོན་པར་བཞུགས་པ། སེམས་ཅན་ཐམས་ཅད་ལ་ཡོངས་སུ་སྟོན་པས། དེ་བཞིན་གཤེགས་

75-1-45a

པའི་ས་ཡང་དག་པར་འཕགས་ཤིང་ཡོངས་སུ་དག་ལ་དྲི་མ་མེད་པ་ཡོངས་སུ་མནན་ཏེ། རིན་པོ་ཆེ་ཐམས་ཅད་ཀྱི་འོད་ཀུན་ཏུ་སྣང་བའི་རང་བཞིན་རབ་ཏུ་བཀྱེ་བའི་འོད་ཟེར་དཀྱིལ་འཁོར་གྱི་སྤྲིན་ཅེས་བྱ་བ་མངའ་
བ་དང་། དེ་བཞིན་གཤེགས་པའི་མཚན་འཇིག་རྟེན་གྱི་ཁམས་ཚད་མེད་པ་ན་བཞུགས་པའི་དེ་བཞིན་གཤེགས་པ་རྣམས་ཀྱི་མཚན་རིན་པོ་ཆེ་ལས་འོད་རབ་ཏུ་བཀྱེ་བར་ཞིང་ཐམས་ཅད་ཀུན་ནས་ཡོག་ཅིང་སྒྲིབ་པ་མེད་དེ། ཆོས་ཀྱི་དབྱིངས་
ཐམས་ཅད་དུ་སངས་རྒྱས་ཀྱི་གསུང་རིན་པོ་ཆེའི་མེ་ཏོག་ཤིན་ཏུ་རྒྱས་པའི་འོད་ཟེར་འཕྲོ་བ་རབ་ཏུ་བཀྱེ་བས། ཆོས་ཀྱི་རྒྱ་མཚོ་ཆེན་པོ་རབ་ཏུ་སྦྱར་བ་ལས། བྱང་ཆུབ་སེམས་དཔའི་སྤྱོད་པ་ཐམས་ཅད་ཀྱི་སྙིང་པོ་དང་སྣང་བ་ཅན་གྱི་
སྤྲིན་ལངས་པའི་འོད་ཅེས་བྱ་བ་མངའ་བ་དང་། དེ་བཞིན་གཤེགས་པའི་མཚན་རིན་པོ་ཆེ་བཻ་ཌཱུརྱ་དང་། ཨིནྡྲ་ནཱི་ལ་དང་རྡོ་རྗེ་མང་པོ་ལས་ནོར་བུ་རིན་པོ་ཆེ་རྣམ་པར་བཏོན་ཏེ། རབ་ཏུ་བཀྲམ་པའི་ཁ་དོག་མཐའ་ཡས་པའི་འོད་
རྣམ་པར་དག་པ་རིན་པོ་ཆེ་རྣམ་པར་དག་པ་རིན་པོ་ཆེ་བཻ་དཱུརྱའི་འོད་ཀུན་ཏུ་འབྱུང་བ་ལས་སྒྲ་སྐད་རྒྱ་མཚོ་ཐམས་ཅད་ཀྱིས་ཆོས་ཀྱི་དབྱིངསུ་སངས་རྒྱས་ཀྱི་སྣང་བ་རྣམ་པར་སྟོན་པའི་ཆོས་རྒྱ་མཚོའི་ཡེ་ཤེས་སངས་རྒྱས་སྤྲུལ་
པའི་འོད་ཀུན་ཏུ་འགྱེད་པའི་སྤྲིན་རབ་ཏུ་སྣང་བ་ཞེས་བྱ་བ་མངའ་བ་དང་སངས་རྒྱས་ཀྱི་དབུ་ལ་དེ་བཞིན་གཤེགས་པའི་མཚན་རིན་པོ་ཆེའི་གཡས་ཕྱོགསུ་འཕྲོ་བའི་མེ་ཏོག་རིན་པོ་ཆེའི་ལྷབ་ལྷུབ་ཀྱི་བསྟེན་པས་འཇིག་རྟེན་
གྱི་ཁམས་ཐམས་ཅད་ཀྱི་དེ་བཞིན་གཤེགས་པའི་སྙིང་པོ་བྱང་ཆུབ་ཀྱི་རྒྱན་གྱི་སྤྲིན་མངོན་པར་འཐོན་པ། ཆོས་ཀྱི་དབྱིངས་དང་འཇིག་རྟེན་གྱི་ཁམས་ཐམས་ཅད་དུ་ཆོས་རྣམ་པར་དག་པ་སྟེ། བསྐལ་པ་ཐམས་ཅད་དུ་
རྣམ་པར་ཐར་པའི་ཆོས་ཀྱི་དབྱིངས་རྣམ་པར་སངས་རྒྱས་པའི་སྤྲིན་ཅེས་བྱ་བ་མངའ་བ་དང་། སངས་རྒྱས་ཀྱི་དབུ་ལ་དེ་བཞིན་གཤེགས་པའི་མཚན་རིན་པོ་ཆེ་སེམས་ཀྱི་རྒྱལ་པོའི་འོད་གཟེར་

75-1-45b

དམ་པ་རྒྱ་མཚོས་བརྒྱན་པའི་ཆོས་ཀྱིས་རྒྱན་དུ་མཚན་རྣམ་པར་བཀོད་པ་ལས་འཇིག་རྟེན་གྱི་ཁམས་ན་འཁོད་པའི་བྱང་ཆུབ་སེམས་དཔའི་སྤྲིན་ལ་སྣང་བ་ཤིན་ཏུ་འབྱུང་ཞིང་ཡེ་ཤེས་ཀྱི་སྐུ་དང་། ཆོས་ཀྱི་
སྐུས་དེ་བཞིན་གཤེགས་པ་ཐམས་ཅད་ཀྱི་མཚན་རྒྱ་མཚོ་ལ་སྤྱོད་པའི་བྱང་ཆུབ་སེམས་དཔའ་ཡོངས་སུ་ཁྱབ་པའི་སྤྲིན་དང་། ཆོས་ཀྱི་དབྱིངས་ཀྱི་སྤྲིན་གྱི་འོད་ཅེས་བྱ་བ་མངའ་བ་དང་། དེ་བཞིན་གཤེགས་
པའི་དབུ་ལ་དེ་བཞིན་གཤེགས་པའི་མཚན་རྡོ་རྗེའི་གཞི་མེ་ཏོག་དང་ལྡན་པ་བཻ་ཌཱུརྱ་ཀུན་ཏུ་སྣང་བས་ཆོས་ཀྱི་དབྱིངས་ཐམས་ཅད་ཀྱི་རྒྱན་དུ་གྱུར་ཏེ། རྣམ་པར་སྣང་བས་ཆོས་ཀྱི་དབྱིངས་རྒྱ་མཚོ་
ཡོངས་སུ་རྒྱས་པར་འགེངས་ཤིང་འཇིག་རྟེན་གྱི་ཁམས་སུ་རིན་པོ་ཆེ་ཐམས་ཅད་ཀྱི་པད་མོའི་འོད་ཀྱི་རྒྱན་ཐམས་ཅད་ཀྱིས་ཆོས་ཀྱི་དབྱིངས་ཐམས་ཅད་དུ་ཁེབས་པར་བྱང་ཆུབ་སེམས་དཔའི་སྤྱོད་པ་བཞིས་རྣམ་པར་འཕྲུལ་
པ་དང་། ང་རོས་ཆོས་ཀྱི་དབྱིངས་ཐམས་ཅད་དུ་རྒྱས་པའི་མཚན་རྒྱ་མཚོ་ཐམས་ཅད་རྒྱན་པའི་སྤྲིན་སྣང་བ་ཞེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་
ཆོས་ཀྱི་དབྱིངས་རྒྱ་མཚོའི་གཞི་གངས་ཆེན་མཚོ་ཐམས་ཅད་ཀྱི་རྒྱན་དང་། དེ་བཞིན་གཤེགས་པའི་རྒྱན་ཚད་མེད་པའི་དགོངས་པའི་སྐད་ཅིག་གིས་ཡང་དག་པར་སྟོན་ཅིང་། ཆོས་ཀྱི་དབྱིངས་དང་། 
འཇིག་རྟེན་གྱི་ཁམས་ཐམས་ཅད་དུ་བསམ་གྱིས་མྱི་ཁྱབ་པར་འགེངས་པས་སངས་རྒྱས་ཀྱི་ཏིང་ངེ་འཛིན་རྒྱ་མཚོའི་སྤྱོད་པ་རྣམ་པར་གཟིགས་པའི་སྤྲིན་སྣང་བ་ཞེས་བྱ་བ་མངའ་བ་དང་། དེ་བཞིན་
གཤེགས་པའི་དབུ་ལ་དེ་བཞིན་གཤེགས་པའི་མཚན་པད་མོའི་གཞི་དང་། རྒྱན་གྱི་མེ་རྟོག་རི་རབ་རྒྱ་མཚོའི་འོད་གཟེར་རིན་པོ་ཆེའི་གཞི་སངས་རྒྱས་ཀྱི་དགོངས་པ་ལས་བྱུང་བ་དང་། 

75-1-46a

རྣམ་པར་སྣང་མཛད་ཀྱི་སྤྲུལ་པ་རྒྱ་མཚོ་མྱི་ཟད་པའི་འོད་ཀུན་ཏུ་སྣང་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་དཔལ་རིན་པོ་ཆེ་དྲི་མ་མེད་པ། 
སངས་རྒྱས་ཀྱི་འོད་སྣ་ཚོགས་དེ་བཞིན་གཤེགས་པ་ཐམས་ཅད་ཀྱི་སེང་གེའི་ཁྲི་དང་རྒྱན་དང་། སངས་རྒྱས་ཀྱི་སྐུའི་གཟུགས་བརྙན་ཁོང་ན་སྲེལ་ཅིང་། རིན་པོ་ཆེའི་འོད་འཕྲོ་བའི་གཞི་རྒྱ་མཚོ་དང་། སངས་རྒྱས་
ཀྱི་ཆོས་ཁྱུ་མཆོག་གི་མཐུའ་ཕྱུང་བ་དང་། སངས་རྒྱས་ཀྱི་ཚུལ་གྱིས་ཞིང་རྒྱ་མཚོ་ཐམས་ཅད་དུ་སྣང་བའི་དེ་བཞིན་གཤེགས་པ་ཐམས་ཅད་ཀྱི་རྣམ་པར་གྲོལ་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་
པའི་དབུ་ལ་དེ་བཞིན་གཤེགས་པའི་མཚན་བཻ་ཌཱུརྱ་རིན་པོ་ཆེའི་མྱེ་ཏོག་དང་། གསེར་གྱི་པད་མོ་ལས་ཆོས་ཀྱི་འོད་གཟེར་གྱི་སྤྲིན་དང་། རིན་པོ་ཆེའི་རྒྱལ་པོ་སྒྲོན་མ་ལྟ་བུར་དེ་བཞིན་གཤེགས་པ་ཐམས་ཅད་
ཀྱི་འོད་རྣམ་པར་དག་པས་སྣང་བའི་རྒྱན་བསྟན་པས། ཆོས་ཀྱི་དབྱིངས་ཐམས་ཅད་དུ་དམྱིགས་ཤིང་རྣམ་པར་བཀྱེ་བས་ཐ་མྱི་དད་ཅིང་། སངས་རྒྱས་ཀྱི་དབུའི་རིན་པོ་ཆེའི་སྤྲིན་དང་། རྡོ་རྗེ་འོད་གཟེར་སྟུག་པོའི་སྤྲིན་
ཀྱིས་ཆོས་ཀྱི་དབྱིངས་ལ་འཇུག་ཅིང་རྒྱ་མཚོའི་ཚུལ་གྱིས་རྣམ་པར་འཕྲུལ་པས་སྣང་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་འཁོར་ལོ་རྩིབས་སྟོང་པ་རིན་པོ་ཆེའི་
འོད་གཟེར་སྣ་ཚོགས་ཚད་མྱེད་པ་དང་ལྡན་ཞིང་རྣམ་པ་ཐམས་ཅད་དུ་རྣམ་པར་དག་ལ་དགེ་བའི་རྩ་བ་ཐམས་ཅད་ཀྱི་ཕྱོགས་བཅུ་ཐམས་ཅད་དུ་ཤེས་རབ་ཀྱི་ཉི་མ་ཤིན་ཏུ་གསོལ་བ་དང་། ཡེ་ཤེས་ཀྱི་འོད་ཆོས་རྒྱ་མཚོའི་
དབྱངས་དང་ལྡན་པ་སངས་རྒྱས་ཀྱི་གདུང་རྣམ་པར་དག་པའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་རིན་པོ་ཆེའི་ཕྲིང་བ་རྣམ་པར་བཀྱེ་བ་དང་། 

75-1-46b

རིན་པོ་ཆེའི་མེ་ཏོག་དང་། རིན་པོ་ཆེ་བཻ་ཌཱུརྱའི་འོད་དུ་འཕྲོ་བའི་སངས་རྒྱས་ཀྱི་འོད་སེང་གེ་རྣམ་པར་སྣང་བའི་མཐུ་དང་ལྡན་པས་ཆོས་ཀྱི་དབྱིངས་ཐམས་ཅད་དུ་རྣམ་པར་གནོན་པའི་མཚན་རྒྱ་མཚོའི་
སྤྲིན་གྱི་རྡུལ་གཅིག་ལས་སངས་རྒྱས་ཀྱི་ཞིང་ཐམས་ཅད་ཀྱི་རྡུལ་སྙེད་དུ་ཡང་དག་པར་འཕྲོ་བས་སངས་རྒྱས་ཀྱི་མཚན་ཡང་དག་པར་བསྟན་ཅིང་དེའི་དཀྱིལ་འཁོར་གྱི་ཡེ་ཤེས་སྟོན་པས། དེ་བཞིན་གཤེགས་
པ་ཐམས་ཅད་ཀྱི་མཚན་དང་རྣམ་པར་འཕྲུལ་པའི་སྤྲིན་སྣང་བ་ཞེས་བྱ་བ་མངའ་བ་དང་། སངས་རྒྱས་ཀྱི་དབུ་ལ་དེ་བཞིན་གཤེགས་པའི་མཚན་དེ་ཁོ་ན་ཐུགས་སུ་ཆུད་པའི་མཚན་ཉིད་རིན་པོ་ཆེའི་རྒྱན་རྣམ་
པར་དག་པས། དེ་བཞིན་གཤེགས་པ་དང་། བྱང་ཆུབ་སེམས་དཔའི་ཡེ་ཤེས་ཀྱི་སྙིང་པོ་ཚད་མྱེད་པ་དང་། ཆོས་ཀྱི་དབྱིངས་ཐམས་ཅད་དུ་སྣང་བའི་འོད་ལ་འཇུག་པ་ཞེས་བྱ་བ་མངའ་བ་དང་། དེ་བཞིན་གཤེགས་
པའི་དབུ་ལ་དེ་བཞིན་གཤེགས་པའི་མཚན་རིན་པོ་ཆེ་བཻ་ཌཱུརྱའི་མེ་ཏོག་དང་། སེང་གེའི་ཟླ་བ་འོད་གཟེར་རྣམ་པར་སྣང་བ་དང་། རིན་པོ་ཆེའི་རྒྱལ་པོ་འོད་གཟེར་རྣམ་པར་སྣང་བ་དང་། རིན་པོ་ཆེའི་འོད་ཟེར་བརྒྱ་པ་ཀུན་ཏུ་སྙོམས་པ་དཔལ་གྱི་སྤྲིན་ཆོས་
ཀྱི་དབྱིངས་དང་། ནམ་མཁའ་ཁྱབ་པའི་སངས་རྒྱས་ཀྱི་འོད་གཟེར་སྣང་བས་ཞིང་དང་། འཇིག་རྟེན་མང་པོར་དེ་བཞིན་གཤེགས་པ་བཞུགས་པའི་འོད་རྣམ་པར་སྣང་བའི་སྤྲིན་ཅེས་བྱ་བ་མངའ་
བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་སངས་རྒྱས་ཀྱི་སྣང་བ་རིན་པོ་ཆེ་ཐམས་ཅད་ཀྱི་འོད་འཕྲོ་བའི་སྒྲོན་མ་ཆོས་ཀྱི་དབྱིངས་ཀྱི་འཁོར་ལོའི་རྒྱུད་ཀྱིས་ཀུན་ཏུ་
རྣམ་པར་དག་པས། སངས་རྒྱས་ཀྱི་འོད་ཀྱི་སྤྲིན་ཕྱོགས་བཅུར་བཀྱེ་བ་ཀུན་ཏུ་སྣང་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་

75-1-47a

དབུ་ལ་དེ་བཞིན་གཤེགས་པའི་རིན་པོ་ཆེའི་འོད་འཕྲོ་བའི་ན་བུན་གྱིས་བྱང་ཆུབ་སེམས་དཔའ་ཐམས་ཅད་དེ་བཞིན་གཤེགས་པའི་སྙིང་པོ་བྱང་ཆུབ་ཏུ་བཞུགས་ཏེ། ཆོས་ཀྱི་དབྱིངས་ཐམས་ཅད་དུ་དགོངས་པའི་སྐད་ཅིག་རེ་རེ་ལ་
བྱང་ཆུབ་སེམས་དཔའི་དགེ་འདུན་ཡང་དག་པར་བསྟན་ཅིང་རྒྱན་བརྗོད་དུ་མེད་པའི་ཡང་བརྗོད་དུ་མེད་པ་ཐམས་ཅད་ཡོངསུ་སྟོན་པའི་སྤྲིན་སྣང་བ་ཞེས་བྱ་བ་མངའ་བ་དང་། དེ་བཞིན་གཤེགས་པའི་སྙིང་པོས་བྱང་ཆུབ་ཏུ་བཞུགས་ཏེ། ཆོས་ཀྱི་
དབྱིངས་ཐམས་ཅད་དུ་དགོངས་པའི་སྐད་ཅིག་རེ་རེ་ལ་བྱང་ཆུབ་སེམས་དཔའི་དགེ་འདུན་ཡང་དག་པར་སྟོན་ཅིང་རྒྱན་བརྗོད་དུ་མེད་པའི་ཡང་བརྗོད་དུ་མེད་པ་ཐམས་ཅད་ཡོངསུ་སྟོན་པའི་སྤྲིན་སྣང་བ་ཞེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་
བཞིན་གཤེགས་པའི་མཚན་རིན་པོ་ཆེ་རྒྱ་མཚོ་དང་། སྤོས་ཡིད་དུ་འོང་བ་སྣ་ཚོགས་ཀྱི་འོད་གཟེར་རིན་པོ་ཆེའི་དྲ་བ་རབ་ཏུ་འཕེལ་བས་སེམས་ཅན་གྱི་ཁམས་ཀྱི་ལས་རྒྱ་མཚོ་ཐམས་ཅད་སྒྲོག་པ་དང་། ཆོས་ཀྱི་དབྱིངས་ཐམས་ཅད་སྒྲོག་
པའི་དབྱངས་ཀྱི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་དེ་བཞིན་གཤེགས་པའི་སྤྱན་ཡོངས་སུ་དག་པས་ཞིང་ཐམས་ཅད་ཀྱི་རྒྱན་ཏུ་སྣང་བ་རྣམ་པར་བགོད་པའི་ཕྱིར་ཆོས་རྒྱ་མཚོའི་སྒྲ་
བསམ་གྱིས་མི་ཁྱབ་པ། སངས་རྒྱས་ནས་འདས་པ་དང་། མ་འོངས་པ་དང་ད་ལྟར་བྱུང་བའི་ཆོས་ཀྱི་རང་བཞིན་གྱི་གཞི་སྣ་ཚོགས་ཀུན་ཏུ་སྣང་བས་སངས་རྒྱས་ཀྱི་སྤྲུལ་པ་མང་པོ་ཀུན་ཏུ་སྣང་བའི་སྤྲིན་ཅེས་བྱ་བ་མངའ་བ་དང་། དེ་བཞིན་
གཤེགས་པའི་དབུ་ལ་དེ་བཞིན་གཤེགས་པའི་མཚན་སངས་རྒྱས་རྒྱ་མཚོའི་སྤྲིན་ཆོས་ཀྱི་དབྱིངས་ཐམས་ཅད་དུ་སྒྲིབ་པ་མྱི་མངའ་བ། ཕྱོགས་བཅུའི་འཇིག་རྟེན་གྱི་ཁམས་རྒྱ་མཚོ་ཐམས་ཅད་དུ་བཞུགས་པའི་འོད་རབ་ཏུ་
སྣང་བའི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་བྱང་ཆུབ་སེམས་དཔའ་དང་། དེ་བཞིན་གཤེགས་པ་ཐམས་ཅད་དང་། སེམས་ཅན་རྒྱ་མཚོ་བསམ་གྱི་མྱི་ཁྱབ་པའི་

75-1-47b

ཆོས་ཀྱི་དབྱིངས་ལ་འཇུག་པའི་ཚུལ་མང་པོ་ཆོས་ཀྱི་དབྱིངས་ཐམས་ཅད་དུ་སྣང་བའི་སངས་རྒྱས་ཀྱི་སྤྲིན་ཀུན་ཏུ་མཆེད་པ་དང་། རིན་པོ་ཆེའི་སྤྲིན་ཀུན་ཏུ་མཆེད་པ་དང་། རིན་པོ་ཆེའི་སྤྲིན་གྱི་སྒྲོན་མའི་སྤྲིན་ཅེས་
བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་ཡེ་ཤེས་ཀུན་ཏུ་ཡངས་པའི་སངས་རྒྱས་ཀྱི་ས་དང་། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང་། ཆོས་རྒྱ་མཚོའི་ལམ་
ཚད་མེད་པ་དང་། ཞིང་གི་དཀྱིལ་འཁོར་དང་། བྱང་ཆུབ་སེམས་དཔའི་བསྔོ་བ་སེམས་ཅན་གྱི་རྒྱུད་ཐམས་ཅད་ཀྱི་བསམ་པ་ཇི་བཞིན་དུ་སངས་རྒྱས་ཀྱི་སྤྱོད་ཡུལ་གྱིས་ཞུགས་པ་དང་། བྱང་ཆུབ་སེམས་དཔའ་ཀུན་
ཏུ་བཟང་པོའི་སྨོན་ལམ་དང་སྤྱོད་པའི་ང་རོས་སངས་རྒྱས་ཀྱི་ཡེ་ཤེས་གཞི་ཀུན་གྱི་མཐར་ཐུག་ཅིང་ཐམས་ཅད་མངོན་པར་མཁྱེན་པས་ཆོས་ཀྱི་དབྱིངས་ཀྱི་གཞི་ཀུན་ཏུ་ཐུག་པར་འབྱུང་བའི་སྤྲིན་ཅེས་བྱ་བ་མངའ་བ་
དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་ཆོས་ཀྱི་དབྱིངས་དང་ནམ་མཁའི་དབྱིངས་ཐམས་ཅད་དུ་རིན་པོ་ཆེ་སྣང་བའི་སྤྲིན་ཡིད་དུ་འོང་བ། སྙིང་པོ་བྱང་ཆུབ་ཀྱི་
གཟུགས་བརྙན་ཡོངས་སུ་སྟོན་པར་མངོན་པར་འཕགས་པས་བྱང་ཆུབ་སེམས་དཔའ་དང་། དེ་བཞིན་གཤེགས་པའི་སྐུ་ཡང་དག་པར་སྟོན་པའི་སྤྲིན་ཀུན་ཏུ་བཀྱེ་བས་འཇིག་རྟེན་གྱི་ཁམས་རྒྱ་མཚོ་
ཐམས་ཅད་དུ་སྤྲིན་གྱི་འོད་དུ་གནས་པ་ཞེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་གཙུག་གཏོར་འོད་རྣམ་པར་དག་པ་དང་། དེ་བཞིན་གཤེགས་པའི་
འོད་རྣམ་པར་དག་པ་དང་། དེ་བཞིན་གཤེགས་པའི་རྣམ་པར་གནོན་པ་དང་། གཟི་ཆེན་པོས་ཆོས་ཀྱི་དབྱིངས་ཀྱི་གཞི་ཀུན་ཏུ་སྣང་བས་རིན་པོ་ཆེའི་རྒྱལ་པོ་ལྟར་འོད་ཀུན་ནས་འབྱུང་བ་ཡོངས་སུ་གྲུབ་སྟེ། 

75-1-48a

ཆོས་ཀྱི་དབྱིངས་ཐམས་ཅད་དུ་འོད་གཟེར་ཀྱི་སྤྲིན་དང་། འོད་ཀྱི་རྒྱན་ཕྱོགས་ཐམས་ཅད་སྣང་བས་རྣམ་པར་སྣང་བར་འགྱུར་ཞིང་། བྱང་ཆུབ་སེམས་དཔའ་རྒྱ་མཚོ་དང་། དེ་བཞིན་གཤེགས་པའི་སྟོབས་
ཤིན་ཏུ་འཕེལ་བའི་མཐུ་དང་། སངས་རྒྱས་ཀྱི་རྣམ་པར་གནོན་པའི་སྤྲིན་ཀྱིས། ཕྱོགས་བཅུའི་ཞིང་གི་དྲ་བ་དང་། ནམ་མཁའ་ཐམས་ཅད་རྒྱས་པར་ཁྱབ་པའི་བྱང་ཆུབ་ཀྱི་སེམས་རིན་པོ་ཆེའི་འོད་ཟེར་
གྱི་སྤྲིན་ཅེས་བྱ་བ་མངའ་བ་དང་། དེ་བཞིན་གཤེགས་པའི་དབུ་ལ་དེ་བཞིན་གཤེགས་པའི་མཚན་གཙུག་གཏོར་དབུའི་གཙུག་ནས་མཐོང་བ་རིམ་གྱི་མངོན་པར་འཕགས་ཤིང་། འཛམ་བུ་ཆུ་ཀླུང་གི་གསེར་དང་། 
རིན་པོ་ཆེའི་ཚོན་གྱིས་ཁ་དོག་བཟང་པོ་རྣམ་པ་སྣ་ཚོགས་ཀྱི་འོད་དང་ལྡན་པར་གྱུར་པ། གསེར་གྱི་ཐིག་ལེ་དྲི་མ་མེད་པའི་མྱིག་འཕྲུལ་གྱིས་ཀུན་ནས་ཤིན་ཏུ་བརྒྱན་པ་འཇིག་རྟེན་གྱི་ཁམས་ཐམས་ཅད་ན་
བཞུགས་པའི་དེ་བཞིན་གཤེགས་པ་ཐམས་ཅད་དགོངས་པའི་སྐད་ཅིག་རེ་རེ་ལ་ཡང་ཡོངསུ་སྟོན་པའི་སྤྲིན་གྱི་ཀུན་ཏུ་རྒྱས་པར་ཁྱབ་ཅིང་། ཞིང་གི་དཀྱིལ་འཁོར་སྣང་བར་གྱུར་པས་ཞིང་གི་དཀྱིལ་འཁོར་
བྱང་ཆུབ་སེམས་དཔའི་གནས་སུ་གྱུར་པ། རྒྱན་ཐམས་ཅད་ཀྱི་རབ་ཏུ་བརྒྱན་པ་ཀུན་ཏུ་སྣང་བའི་དེ་བཞིན་གཤེགས་པའི་གཙུག་གཏོར་མཚན་སུམ་བཅུ་རྩ་གཉིས་ཀྱི་རྒྱན་དུ་གྱུར་ཅིང་། ཆོས་ཀྱི་དབྱིངས་
ཐམས་ཅད་ཀྱི་རྒྱན་ཏུ་གྱུར་པའི་སྤྲིན་སྣང་བ་ཞེས་བྱ་བ་མངའ་བའོ། །ཀྱེ་རྒྱལ་བའི་སྲས་དག་སངས་རྒྱས་ཀྱི་མཛོད་སྤུ་ལ་དེ་བཞིན་གཤེགས་པའི་མཚན་སངས་རྒྱས་རྒྱ་མཚོ་ཐམས་ཅད་ཀྱི་འོད་རབ་ཏུ་སྣང་བ་རིན་
པོ་ཆེ་ཐམས་ཅད་ཀྱི་མདོག་ལྟར་སྣང་བ། ཉི་མ་དང་ཟླ་བ་ལྟར་སྣང་ཞིང་ཤིན་ཏུ་རྣམ་པར་དག་པས་ཕྱོགས་བཅུར་འོད་ཟེར་རྒྱ་མཚོ་རབ་ཏུ་འགྱེད་པ། ཀུན་ནས་རིན་པོ་ཆེའི་འོད་གཟེར་འབྱུང་བའི་འོད་ཀུན་ཏུ་སྣང་བའི་

75-1-48b

དཔལ་ཀུན་ཏུ་རྒྱས་ཀྱི་སྐུ་རབ་ཏུ་འབབ་པའི་སྒྲོན་མ་དྲི་མ་མྱེད་པའི་མེ་ཏོག་ཤིན་ཏུ་རྒྱས་ཤིང་རིན་པོ་ཆེའི་སྤྲིན་ཆེན་པོ་ཤིན་ཏུ་འགྱེད་པ། ཕྱོགས་ཀྱི་འཁོར་ཐམས་ཅད་དུ་རྣམ་པར་སྣང་ཞིང་དེ་བཞིན་གཤེགས་
པའི་ཆོས་རྒྱ་མཚོ་ཐམས་ཅད་ཀྱི་དབྱིངས་ཐམས་ཅད་དུ་ཤིན་ཏུ་འཕགས་པའི་མར་མེ་རབ་ཏུ་སྣང་བས་རིན་པོ་ཆེའི་རྒྱལ་པོའི་མེ་ཏོག་ཀུན་ཏུ་རྒྱས་ཤིང་ཆོས་ཀྱི་དབྱིངས་ཐམས་ཅད་རྒྱས་པའི་སྤྲིན་ཅེས་བྱ་བ་མངའོ། །
དེ་བཞིན་གཤེགས་པའི་སྤྱན་ལ་དེ་བཞིན་གཤེགས་པའི་མཚན་རིན་པོ་ཆེ་སྣ་ཚོགས་སེམས་ཅན་གྱི་ཁམས་སུ་ཆགས་པ་མྱེད་པའི་ཡེ་ཤེས་ཀྱི་སྤྱན་རྣམ་པར་དག་པས་གྲུབ་པ། འོད་འཕྲོ་བའི་སྤྲིན་
རིན་པོ་ཆེ་དངུལ་གྱི་མདོག་ཏུ་ཀུན་ཏུ་སྟོན་པས། རྣམ་པར་འཕྲུལ་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཤངས་ལ་དེ་བཞིན་གཤེགས་པའི་མཚན་རིན་པོ་ཆེ་སྣ་ཚོགས་ཀྱི་ཡོངསུ་དག་པས་རིན་པོ་ཆེ་ཐམས་
ཅད་ཀྱི་འོད་དང་མདོག་དང་། ཁ་དོག་དང་ལྡན་པར་གྱུར་པ་དེ་བཞིན་དུ་ཐུགས་སུ་ཆུད་པ། རིན་པོ་ཆེའི་མེ་ཏོག་གི་སྤྲིན་གྱིས་ཀུན་ཏུ་རྒྱས་ཤིང་བྱང་ཆུབ་སེམས་དཔའ་ཐམས་ཅད་ཀྱི་སངས་རྒྱས་ཀྱི་ཆོས་རྒྱ་མཚོ་བསམ་
གྱིས་མྱི་ཁྱབ་པ་དང་། སེམས་ཅན་གྱི་འཇིག་རྟེན་ཐམས་ཅད་མངོན་པར་མཁྱེན་པའི་ཡེ་ཤེས་ཀྱི་སྤྲིན་ཅེས་བྱ་བ་མངའོ། །སངས་རྒྱས་ཀྱི་ལྗགས་ཡངས་པ་ལ་འཇིག་རྟེན་གྱི་ཁམས་རྒྱ་མཚོ་ཐམས་
ཅད་ལྗགས་ཡངས་པའི་སྤྲིན་གྱིས་ཀུན་ཏུ་ཁྱབ་པའི་མཚན་ཉིད་ཡོངས་སུ་རྫོགས་པའི་དགེ་བའི་རྩ་བས་ཡོངས་སུ་གྲུབ་པ། རིན་པོ་ཆེ་ཐམས་ཅད་ཀྱི་རྒྱལ་པོའི་གཞི་ལས་འོད་འཕྲོ་བས་
ཆོས་ཀྱི་དབྱིངས་ཐམས་ཅད་རྣམ་པར་སྣང་བར་མཛད་པའི་ངང་ཚུལ་ཅན། འདས་པ་དང་། མ་འོངས་པ་དང་། ད་ལྟར་བྱུང་བའི་སེམས་ཀྱི་གཟུགས་བརྙན་དང་། 

75-1-49a

དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་དབྱིངས་ཀྱི་རྒྱན་ཐམས་ཅད་ཤིན་ཏུ་སྟོན་པའི་གསུང་དང་ལྡན་པའི་སངས་རྒྱས་ཀྱི་མཚན་གྱི་ལྗགས་ཡངས་པའི་སྒོ་རིན་པོ་ཆེ་ཐམས་ཅད་ཀྱི་ཁ་དོག་དང་མདོག་གིས་
རབ་ཏུ་བརྒྱན་པ་འོད་གཟེར་རྒྱ་མཚོ་བསམ་གྱིས་མི་ཁྱབ་པ་རབ་ཏུ་སྣང་བ་བཞད་མོ་འཛུམ་པས། ཕྱོགས་བཅུར་རབ་ཏུ་བཀྱེ་ཞིང་འགྲོ་བ་ཐམས་ཅད་ཤིན་ཏུ་དང་སྟེ། རིན་པོ་ཆེ་རྒྱལ་པོའི་འོད་འཕྲོ་བས་རབ་ཏུ་བརྒྱན་པར་དེ་
བཞིན་གཤེགས་པའི་གསུང་སྣ་ཚོགས་རྣམ་པར་དག་པ་རབ་ཏུ་བརྗོད་ཅིང་། ཤིན་ཏུ་རྒྱ་ཆེ་བའི་འཇིག་རྟེན་གྱི་ཁམས་རྒྱ་མཚོ་ཐམས་ཅད་དུ་ཆོས་ཀྱི་ང་རོ་འབྱིན་པ་བསྐལ་པ་ཚད་མེད་པར་སངས་རྒྱས་ཀྱི་གསུང་
གི་སྒྲ་འབྱིན་པ་དང་། ཆོས་ཀྱི་དབྱིངས་གནས་པ་ཐམས་ཅད་དུ་དབྱངས་ཤིན་ཏུ་སྒྲོག་ཅིང་། སྣང་བ་ཡང་དག་པར་སྟོན་པའི་དབྱངས་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ལྗགས་ཀྱི་འོག་གི་དྲུང་
ན་དེ་བཞིན་གཤེགས་པའི་མཚན་རིན་པོ་ཆེ་སྣ་ཚོགས་ཐམས་ཅད་ལྟར་སྣང་ཞིང་མཛོད་སྤུ་ཡོངས་སུ་འཁྱིལ་པའི་དབྱིབས་ལྟ་བུ། རིན་པོ་ཆེ་ཐམས་ཅད་ཀྱི་རང་བཞིན་ལྟ་བུ། སངས་རྒྱས་ཐམས་ཅད་ཀྱི་གསུང་གི་དཀྱིལ་
འཁོར་ཕྱོགས་བཅུ་ནས་བསྟན་པའི་དབྱངས་དང་ལྡན་པར་སངས་རྒྱས་ཀྱི་གསུང་གི་སྦུབས་ཅན་ལྗགས་ཀྱི་མཚན་ཉིད་ཡོངས་སུ་དག་པ། སངས་རྒྱས་ཀྱི་ཞིང་ཐམས་ཅད་ཀྱི་རྡུལ་གྱི་མཚན་ཉིད་མེད་པའི་རང་བཞིན་དུ་སངས་རྒྱས་
ཐམས་ཅད་ཀྱི་གསུང་རྒྱ་མཚོ་བསམ་གྱིས་མི་ཁྱབ་པའི་དབྱངས་སྒྲོགས་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ལྗགས་ཀྱི་རྩེ་མོ་ལ་དེ་བཞིན་གཤེགས་པའི་མཚན་རིན་པོ་ཆེ་གསེར་གྱི་འོད་འཕྲོ་བས་སངས་རྒྱས་
རྒྱ་མཚོའི་དབྱིངས་ཐམས་ཅད་དུ་སྣང་ཞིང་ཡིད་དུ་འོང་བའི་རིན་པོ་ཆེའི་རྒྱལ་པོའི་དབྱངས་ཀྱི་ཡན་ལག་འཇིག་རྟེན་གྱི་ཁམས་ཐམས་ཅད་དུ་སྒྲོགས་ཅིང་། གསུང་སྙན་པའི་རོ་མྱོང་བས་སེམས་ཅན་ལ་གོ་བར་མཛད་ཅིང་

75-1-49b

བསྐལ་པ་བསམ་གྱིས་མི་ཁྱབ་པ་མཉན་དུ་ཡོད་པར་དབྱངས་ཀྱི་ཡན་ལག་གི་སྒྲ་ཡང་དག་པར་སྟོན་པའི་སྤྲིན་སེམས་ཅན་ཐམས་ཅད་ལ་ཡིད་དུ་འོང་བའི་ཆོས་སུ་སྣང་བས་ཆོས་ཀྱི་དབྱིངས་རྣམ་པར་སྣང་བའི་སྤྲིན་ཅེས་
བྱ་བ་མངའོ། །དེ་བཞིན་གཤེགས་པའི་ལྗགས་ཀྱི་རྩེ་མོ་ལ་དེ་བཞིན་གཤེགས་པའི་མཚན་ཞིང་ཚད་མེད་པ་ཡོངས་སུ་དག་པ་ན་བཞུགས་པའི་གསུང་རིན་པོ་ཆེའི་རྒྱལ་པོས་ཀུན་ནས་བརྒྱན་ཅིང་སྣ་ཚོགསུ་གྱུར་
པས། སངས་རྒྱས་ཀྱི་ཆོས་ཀྱི་དབྱིངས་ཀྱི་ཀློང་དུ་བསྔགས་པ་རབ་ཏུ་འཇུག་པ་རྣམ་པར་ཕྱེ་བ་གཞན་དང་གཞན་དུ་བྱང་ཆུབ་སེམས་དཔའ་རྣམས་ལ་ཡང་དག་པར་སྟོན་པའི་སྤྲིན་གྱི་ཆོས་ཀྱི་དབྱིངས་ཀྱི་གཞི་དང་། 
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀུན་ནས་ཡོག་པར་སངས་རྒྱས་ཀྱི་གསུང་ལ་བྱང་ཆུབ་སེམས་དཔའ་འཛུད་ཅིང་ཞིང་ཐམས་ཅད་དུ་རིན་པོ་ཆེའི་རྒྱལ་པོ་སྒོ་ཀུན་ནས་སྟོན་པས། ཆོས་ཀྱི་དབྱིངསུ་སྣང་བའི་
སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞལ་གྱི་རྐན་ལ་དེ་བཞིན་གཤེགས་པའི་མཚན་ཨིནྡྲ་ནཱི་ལ་སྣ་ཚོགས་དང་། བཻ་ཌཱུརྱའི་དབྱིངས་ཀྱིས་ཆོས་ཀྱི་དབྱིངས་ཀྱི་ཁོངས་སུ་གཏོགས་པའི་བྱང་ཆུབ་སེམས་དཔའི་
སྤྲིན་ཡོངསུ་རྒྱས་པར་མཛད་པ། ཕྱོགས་ཐམས་ཅད་དུ་རིན་པོ་ཆེ་འོད་འཕྲོ་ཞིང་དྲི་མ་མེད་པ་བྱུང་བས་རྣམ་པར་སྣང་བའི་སྤོས་ཀྱི་སྒྲོན་མའི་སྤྲིན་གྱི་ཁོངསུ་བྱང་ཆུབ་སེམས་དཔའི་ཚོགས་འདུས་པར་སྣང་བས་
ཞིང་རྒྱ་མཚོའི་མིང་དུ་བྱ་བ་ཐམས་ཅད་དུ་རྣམ་པར་འཕྲུལ་བའི་ཚུལ་ལ་ཡང་རབ་ཏུ་གནས་ཤིང་། ཆོས་ཀྱི་དབྱིངས་བསམ་གྱིས་མི་ཁྱབ་པའི་ཆོས་ཉིད་ཡང་དག་པར་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་
གཤེགས་པའི་ཚེམས་མཆེ་བ་གཡས་ཀྱི་འོག་མ་ལ་དེ་བཞིན་གཤེགས་པའི་མཚན་འོད་རིན་པོ་ཆེའི་མཚན་གྱི་རྒྱན་གྱིས་ཆོས་ཀྱི་དབྱིངས་ཡངས་པ་འོད་གཟེར་སྣང་བའི་དཀྱིལ་འཁོར་གྱི་འཁོར་ལོ་

75-1-50a

སྣ་ཚོགས་ཀྱི་དེ་བཞིན་གཤེགས་པའི་ཚེམས་མཆེ་བ་རིན་པོ་ཆེ་རྣམ་པ་ཐམས་ཅད་དུ་མཛེས་པས་། བྱུང་བ་དེ་བཞིན་གཤེགས་པའི་སྐུའི་འོད་གསལ་བས་འོད་ཀྱི་དྲ་བ་ཀུན་ཏུ་བཀྱེ་བ། ཕྱོགས་
བཅུའི་འཇིག་རྟེན་གྱི་ཁམས་རྒྱ་མཚོའི་སེམས་ཅན་དུ་གཏོགས་པ་ཐམས་ཅད་ལ་བཀྲ་ཤིས་དང་། འཁོར་ལོ་རྣམ་པ་ཀུན་ཏུ་མཛེས་པས། རྣམ་པར་སྣང་བའི་སངས་རྒྱས་ཀྱི་ཚེམས་མཆེ་བ་དེ་བཞིན་
གཤེགས་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཚེམས་མཆེ་བ་གཡས་པ་གོང་མ་ལ་དེ་བཞིན་གཤེགས་པའི་མཚན་རྡོ་རྗེ་སྤོས་ཀྱི་འོད་འཕྲོ་བའི་སྤྲིན་ཀུན་ཏུ་སྣང་བའི་འོད་གཟེར་རིན་པོ་ཆེའི་
རྒྱལ་པོ་རྣམ་པར་སྣང་བའི་སྙིང་པོ་ཅན་ཆོས་ཀྱི་དབྱིངས་ཐམས་ཅད་ཀྱི་ཚད་ཀྱིས་ཀློའི་རིན་པོ་ཆེའི་འོད་གཟེར་སྣ་ཚོགས་རབ་ཏུ་བཀྱེ་བའི་འོད་གཟེར་རེ་རེའི་ཁོངས་སུ་ཕྱོགས་བཅུའི་སངས་རྒྱས་ཐམས་ཅད་ཀྱི་
རྣམ་པར་འཕྲུལ་བ་ཆུང་བར་སྟོན་པ། ཞིང་ཐམས་ཅད་ཀྱི་སྙིང་པོ་བྱང་ཆུབ་ཀྱི་རྒྱན་གྱི་སྤྲིན་ཀུན་ཏུ་ནར་ཅིང་། མཆེད་པས་འོད་ཀྱི་སྤྲིན་རིན་པོ་ཆེའི་འོད་དུ་འཕྲོ་བ་རི་རབ་ཀྱི་སྙིང་པོ་ཅན་ཞེས་བྱ་བ་མངའོ། །
དེ་བཞིན་གཤེགས་པའི་ཚེམས་མཆེ་བ་གཡོན་པ་འོག་མ་ལ་དེ་བཞིན་གཤེགས་པའི་མཚན་ཐ་དད་པའི་མཚན་ཉིད་ཤིན་ཏུ་སྟོན་པས་སྤོས་དང་། རིན་པོ་ཆེ་ཡིད་དུ་འོང་བའི་མེ་ཏོག་སྣ་ཚོགས་ཐམས་ཅད་
དང་། དེ་བཞིན་གཤེགས་པའི་ཚུལ་སྣ་ཚོགས་ཀྱི་འཁོར་ལོ་དང་། རིན་པོ་ཆེ་ཐམས་ཅད་ཀྱི་འོད་གཟེར་རྣམ་པར་སྣང་བ་ཀུན་ཏུ་འཕྲོ་བའི་སྒྲོན་མ་དྲི་མ་མྱེད་པའི་སྤྲིན་ཡང་དག་པར་བསྟན་པས། 
འཇིག་རྟེན་གྱི་ཁམས་རྒྱ་མཚོ་ཐམས་ཅད་དུ་རབ་ཏུ་གསལ་བས་རྣམ་པར་སྣང་ཞིང་དེ་བཞིན་གཤེགས་པ་གདན་སེང་གེའི་ཁྲི་པད་མོའི་སྙིང་པོ་ཅན་དྲི་མ་མྱེད་པ་ལ་བཞུགས་པའི་སྤྲིན་བྱང་ཆུབ་

75-1-50b

སེམས་དཔའི་རྒྱ་མཚོའི་དབྱིངས་སུ་རིན་པོ་ཆེ་སྣ་ཚོགས་ཐམས་ཅད་ཀྱི་རི་རབ་ཀྱི་མར་མྱེ་རབ་ཏུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཚེམས་མཆེ་བ་གཡོན་པ་གོང་མ་ལ་དེ་བཞིན་
གཤེགས་པའི་མཚན་རིན་པོ་ཆེ་གསེར་གྱི་འོད་སྣ་ཚོགས་ཀུན་ནས་རྣམ་པར་དག་པ་འཛམ་བུ་ཆུ་ཀླུང་གི་རིན་པོ་ཆེའི་རྒྱུད་ཀྱིས་དྲ་བའི་འཁོར་ལོ་དང་། རིན་པོ་ཆེའི་མེ་ཏོག་ཤིན་ཏུ་སྣང་བའི་འཁོར་ལོ་སྣ་ཚོགས་
ཡོངས་སུ་འཁྱིལ་པ། ཆོས་ཀྱི་དབྱིངས་སུ་གསུང་སྒྲོག་ཅིང་སངས་རྒྱས་ཀྱི་རྣམ་པར་འཕྲུལ་པ་བསམ་གྱིས་མྱི་ཁྱབ་པ་ཡོངས་སུ་སྟོན་པས། བྱང་ཆུབ་སེམས་དཔའ་ཡོངས་སུ་སྨིན་པར་མཛད་ཅིང་
ནམ་མཁའི་དབྱིངས་སུ་རྒྱན་ཐམས་ཅད་ཀྱིས་གཟུགས་བརྙན་གྱི་སྤྲིན་ཟད་མི་ཤེས་པའི་ཀུན་ཏུ་མཆེད་པར་འགྱེད་པས་ཆོས་རྒྱ་མཚོ་རབ་ཏུ་སྒྲོག་པའི་སངས་རྒྱས་ཀྱི་གསུང་དང་། རིན་པོ་ཆེ་ཐམས་ཅད་
ཀྱི་ཚོན་དུ་སྣང་བའི་སངས་རྒྱས་ནམ་མཁའི་དབྱིངས་ལས་གསུང་གི་སྒྲ་འབྱིན་པ། ཆོས་ཀྱི་སྒྲོན་མའི་འོད་དེ་བཞིན་གཤེགས་པའི་སྤྲིན་དུ་སྣང་བ་ཞེས་བྱ་བ་མངའོ། །དེ་བཞིན་གཤེགས་པའི་ཚེམས་
ཀྱི་མཚམས་ན། དེ་བཞིན་གཤེགས་པ་མཚན་གཅིག་པར་མེ་ཏོག་གི་མཚན་དང་། རྒྱ་མཚོའི་སྒོའི་མཚན་གྱི་སྤྲིན་རིན་པོ་ཆེ་ཐམས་ཅད་ཀྱི་ཁ་དོག་དུ་འདལ་བ་ལས། རིན་པོ་ཆེའི་འོད་གཟེར་
རྒྱ་མཚོ་རབ་ཏུ་འགྱེད་ཅིང་བཞད་མོ་འཛུམ་པས་སངས་རྒྱས་ཀྱི་འོད་ནོར་བུ་རིན་པོ་འཆེའི་འོད་དུ་འཕྲོ་བ་གཡས་ཕྱོགས་སུ་འཁྱིལ་ཅིང་། ཆོས་ཀྱི་དབྱིངས་རྒྱས་པར་ཁྱབ་པ་རིན་པོ་ཆེའི་འོད་གཟེར་
རྒྱ་མཚོའི་ཁོངས་སུ་ཆུད་པའི་སྙིང་པོ་ཅན་གྱིས། སངས་རྒྱས་ཀྱི་ཚེམས་ཀྱི་མཚམས་ཐམས་ཅད་རྒྱས་པར་གང་བས། སྐད་ཅིག་ཏུ་འོད་ཀྱིས་རྒྱས་པར་ཀུན་ཏུ་རྒྱུ་བའི་འོད་གཟེར་སངས་རྒྱས་

75-1-51a

ཀྱི་གསུང་གི་དཀྱིལ་འཁོར་རྒྱ་མཚོ་ཀུན་ཏུ་འགྱེད་པའི་སྤྲིན་སྣང་བ་ཞེས་བྱ་བ་མངའོ། །དེ་བཞིན་གཤེགས་པའི་སྒྲོས་ལ་དེ་བཞིན་གཤེགས་པའི་མཚན་འཛམ་བུ་ཆུ་ཀླུང་གི་གསེར་དང་པད་མོའི་མདོག་དང་
འོད་ལྟར་སྣང་བ་ཆོས་ཀྱི་དབྱིངས་ཐམས་ཅད་དུ་མདངས་རབ་ཏུ་སྣང་བས་དཔལ་ཕུན་སུམ་ཚོགས་པ། རིན་པོ་ཆེ་ཐམས་ཅད་ཀྱི་འོད་གཟེར་དང་། མདངས་ཀྱིས་ཀུན་ཏུ་ཁྱབ་པར་རྣམ་པར་སྣང་ཞིང་གསེར་དང་
པད་མོའི་མདོག་ཡོངས་སུ་དག་པས་ཀུན་ཏུ་སྦྱངས་པ། རིན་པོ་ཆེ་ཐམས་ཅད་ཀྱི་མདངས་དང་མདོག་ཏུ་སྣང་བ་མངའོ། །དེ་བཞིན་གཤེགས་པའི་མགུར་ལ་དེ་བཞིན་གཤེགས་པའི་མཚན་དུང་གི་མགུར་
སངས་རྒྱས་ཐམས་ཅད་ཀྱི་འོད་ལམ་མེ། ལམ་མེར་ཡོངས་སུ་སྣང་བས། མདོག་ཤིན་ཏུ་གསལ་ཞིང་གཞི་ཐམས་ཅད་རིན་པོ་ཆེའི་རྒྱལ་པོས་རྣམ་པར་སྣང་བར་བྱས་པས་ཕྱོགས་ཐམས་ཅད་རྣམ་པར་
གསལ་བའི་འོད་གཟེར་རབ་ཏུ་འགྱེད་ཅིང་། འཇིག་རྟེན་གྱི་ཁམས་ཐམས་ཅད་སྣང་བར་མཛད་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་སྐུ་ཕྲག་པ་གཡས་པ་ལ་དེ་བཞིན་གཤེགས་པའི་
མཚན་རིན་པོ་ཆེ་ཐམས་ཅད་ཀྱི་འོད་དང་གསེར་གྱི་ཁ་དོག་རབ་ཏུ་འཕེལ་བས། པད་མོའི་མདོག་རྣམ་པར་སྣང་བ་དང་། རིན་པོ་ཆེའི་འོད་ཀྱི་དྲ་བ་རབ་ཏུ་སྣང་སྟེ། ཀུན་ཏུ་གསལ་བར་ཆོས་ཀྱི་དབྱིངས་
སྣང་བར་མཛད་ཅིང་། བྱང་ཆུབ་སེམས་དཔའ་ཐམས་ཅད་ཁོངས་སུ་ཆུད་པའི་སྤྲིན་རབ་ཏུ་སྣང་བས། སངས་རྒྱས་རབ་ཏུ་མང་བ་ཐམས་ཅད་སྙིང་པོར་བྱས་པ། རིན་པོ་ཆེ་ཐམས་ཅད་ཀྱི་གཞི་
དང་ལྡན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་སྐུ་ཕྲག་པའི་དབུས་ན་དེ་བཞིན་གཤེགས་པའི་མཚན་ཤིན་ཏུ་འཕགས་ཤིང་ཡོངས་སུ་རྒྱས་ལ་འཛམ་བུ་ཆུ་ཀླུང་གི་གསེར་གྱི་འོད་དང་། 

75-1-51b

མདོག་ཡོངས་སུ་དག་པ། བྱང་ཆུབ་སེམས་དཔའི་འཁོར་ལོ་རབ་ཏུ་སྣང་བས། ཆོས་ཀྱི་དབྱིངས་སྣང་བ་རིན་པོ་ཆེའི་རྒྱལ་པོ་མཆོག་ཏུ་ཀུན་ཏུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་
སྐུ་ཕྲག་པ་གཡོན་པ་ལ་སངས་རྒྱས་ཀྱི་དབུའི་མཛོད་སྤུའི་དཀྱིལ་འཁོར་རྒྱ་མཚོའི་གཞི་ལས་རིན་པོ་ཆེའི་འོད་གཟེར་ཀྱི་དྲ་བ་སྣ་ཚོགས་ཤིན་ཏུ་བསྒྲུབས་པ། འཛམ་བུ་ཆུ་ཀླུང་གི་གསེར་དང་། པད་མོའི་མདོག་
ལྟར་གསལ་ཞིང་བཟང་བ་རབ་ཏུ་བཀྱེ་བས་ཆོས་ཀྱི་དབྱིངས་དང་། འཇིག་རྟེན་གྱི་ཁམས་ཐམས་ཅད་དུ་རྣམ་པར་འཕྲུལ་པའི་འོད་སྟོན་ཅིང་། དེ་བཞིན་གཤེགས་པ་ཐམས་ཅད་ཀྱི་མཛོད་སྤུ་རིན་པོ་
ཆེའི་སྤྲིན་ཀྱི་འོད་རབ་ཏུ་སྣང་བ་བཀྱེ་བས་དཔལ་རབ་ཏུ་འབར་ཞིང་ཆོས་ཀྱི་དབྱིངས་རྒྱས་པར་མཛད་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་སྐུ་ཕྲག་པ་གཡས་པའི་ལྷུན་ལ་དེ་བཞིན་གཤེགས་
པའི་མཚན་མཚན་ཉིད་རྣམ་པར་ཕྱེ་བ་རིན་པོ་ཆེའི་གོ་ཅ་འཛམ་བུ་ཆུ་ཀླུང་གི་གསེར་ལྟ་བུ་དཔལ་ཐམས་ཅད་ཀྱིས་རྒྱས་པས། ཆོས་ཀྱི་དབྱིངས་ཀྱི་སངས་རྒྱས་ཐམས་ཅད་ཀྱི་འོད་ཀྱི་དབྱིངས་རྒྱ་མཚོའི་འོད་
རྣམ་པར་སྣང་བ་རིན་པོ་ཆེའི་མེ་ཏོག་སྤོས་ཀྱི་འོད་འཕྲོ་བས། ཞིང་རྒྱ་མཚོ་ཐམས་ཅད་རྒྱན་རྣམ་པར་ཕྱེ་བས་བརྒྱན་ཏེ། ཀུན་ཏུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་སྐུ་ཕྲག་
པ་གཡོན་པའི་ལྷུན་ལ། དེ་བཞིན་གཤེགས་པའི་མཚན་སྒྲོན་མ་འོད་འཕྲོ་བའི་ཕུང་པོའི་སྤྲིན་ཆོས་ཀྱི་དབྱིངས་ཀུན་ཏུ་མཆོད་པས། བྱང་ཆུབ་སེམས་དཔའི་དགེ་འདུན་ཡོངས་སུ་ཁྱབ་ཅིང་ཆོས་ཀྱི་དབྱིངས་ཀྱི་གཞིའི་
རྒྱན་ཏུ་གྱུར་པས་ཀུན་ཏུ་མཆེད་ཅིང་སྣང་བའི་དབྱིངས་ཀྱི་སྤྲིན་ཅེས་བྱ་བ་མངའོ། །སངས་རྒྱས་ཀྱི་ཐུགས་ཀའི་དཔལ་གྱི་བེའུ་ལ་དེ་བཞིན་གཤེགས་པའི་མཚན། མཚན་ཉིད་རྒྱ་མཚོ་ཀུན་ཏུ་བརྒྱན་པས་

75-1-52a

རབ་ཏུ་འཇམ་པའི་གཞི་རིན་པོ་ཆེ་ཐམས་ཅད་ཀྱི་མདོག་ལྟ་བུར་སྣང་བ། རིན་པོ་ཆེ་སྣ་ཚོགས་ཀྱི་ཚད་དུ་འོད་གཟེར་གྱི་དཀྱིལ་འཁོར་ཀུན་ཏུ་འཁྱིལ་པས་ཡོངས་སུ་དག་ཅིང་། ཆོས་རྒྱ་མཚོའི་
གསུང་དབྱངས་དང་ལྡན་པ་རིན་པོ་ཆེའི་མེ་ཏོག་ཤིན་ཏུ་རྒྱས་པས་རྣམ་པར་བརྒྱན་ཏེ། རིན་པོ་ཆེའི་འོད་གཟེར་གྱི་མཚན་གྱི་དབྱིངས་རྒྱ་མཚོ་ལ་གནས་པའི་དཔལ་རྒྱ་མཚོ་ཀུན་གྱི་གཞུང་གི་སྤྲིན་ཅེས་བྱ་བ་མངའོ། །
དེ་བཞིན་གཤེགས་པའི་དཔལ་གྱི་བེའུ་ཡི་གཡས་ཕྱོགས་སུ་འདབ་ཆགས་ན། དེ་བཞིན་གཤེགས་པའི་མཚན་ཆོས་ཀྱི་དབྱིངས་རྣམ་པར་དག་པའི་འཁོར་ལོ་སྣང་བའི་གཞིའི་རྒྱན་རིན་པོ་ཆེའི་མིག་འཕྲུལ་གྱི་འཁོར་ལོ་
རྣམ་པར་དག་པ་ལས་སངས་རྒྱས་ཀྱི་སྤྲིན་གྱི་ལྷུན་དྲི་མ་མྱེད་པས་རབ་ཏུ་སྣང་ཞིང་ཕྱོགས་ཐམས་ཅད་ཀྱི་ཆོས་ཀྱི་དབྱིངས་སུ་འོད་རྣམ་པར་སྣང་བ་དཔལ་གྱི་བེའུ་དང་། མཚམས་སྦྱོར་བ་རབ་ཏུ་སྟོན་པའི་སྤྲིན་ཅེས་
བྱ་བ་མངའོ། །དེ་བཞིན་གཤེགས་པའི་དཔལ་གྱི་བེའུ་ཡི་འདབ་ཆགས་གཡོན་ཕྱོགས་ན། བྱང་ཆུབ་སེམས་དཔའི་རིན་པོ་ཆེའི་ཅོད་པན་ལ་སྣང་བ་ཤིན་ཏུ་འཕགས་པའི་སྤྲིན་གྱི་ལྷུན་གྱིས་ལྷུན་དྲི་མ་མྱེད་པས། 
ཐམས་ཅད་དུ་སངས་རྒྱས་ཀྱི་རྣམ་པར་འཕྲུལ་པ་ཡང་དག་པར་སྟོན་ཅིང་། ཆོས་རྒྱ་མཚོའི་སྤྱོད་པ་རབ་ཏུ་བསྟན་པས། འདས་པ་དང་མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་དང་། 
བྱང་ཆུབ་སེམས་དཔའ་ཐམས་ཅད་རབ་ཏུ་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་དཔལ་གྱི་བེའུ་གཡས་ཕྱོགས་ཀྱི་འོག་རོལ་འདབ་ཆགས་ན་དེ་བཞིན་གཤེགས་པའི་མཚན་རིན་པོ་ཆེའི་
མེ་ཏོག་དང་། རིན་པོ་ཆེའི་མཛོད་སྤུས་རབ་ཏུ་བརྒྱན་པའི་རིན་པོ་ཆེའི་འཁོར་ལོ་རིན་པོ་ཆེའི་འོད་འཕྲོ་བའི་སྒྲོན་མ་དྲི་མ་མྱེད་པ་པད་མོའི་དབྱིངས་སུ་འཇིག་རྟེན་གྱི་ཁམས་སུ་སྟོན་པས་མེ་ཏོག་རྒྱས་པའི་སྤྲིན་

75-1-52b

ཅེས་བྱ་བ་མངའོ། །དེ་བཞིན་གཤེགས་པའི་དཔལ་གྱི་བེའུ་ཡི་གཡོན་ཕྱོགས་ཀྱི་འོག་རོལ་གྱི་འདབ་ཆགས་ན། རིན་པོ་ཆེ་ཐམས་ཅད་ཀྱི་འོད་སེམས་ཀྱི་རྒྱལ་པོའི་སྙིང་པོ་ཅན་རིན་པོ་ཆེའི་རྒྱལ་པོའི་འོད་
གཟེར་གྱི་འཁོར་ལོ་དང་། འོད་རབ་ཏུ་བཀྱེ་བས་ཀུན་ཏུ་དྲི་མ་མྱེད་པའི་རྒྱ་མཚོ་ཤིན་ཏུ་འཕགས་པའི་ཁོངས་སུ་སངས་རྒྱས་ཀྱི་ཚུལ་ཐམས་ཅད་རབ་ཏུ་སྣང་བའི་རིན་པོ་ཆེའི་ཕུང་པོ་མ་ལུས་པར་ཆུད་པའི་སྙིང་
པོ་ཅན་ཆོས་ཀྱི་དབྱིངས་ཐམས་ཅད་དུ་གསེར་རབ་ཏུ་འབར་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པ་དཔལ་གྱི་བེའུ་ཡི་རྩེ་མོ་ལ་ནམ་མཁའི་དབྱིངས་སུ་རིན་པོ་ཆེའི་སྒྲོན་མ་སྤོས་རིན་པོ་ཆེའི་རྒྱལ་པོ་
ལུས་ཐམས་ཅད་ལ་སྙིང་པོ་བྱང་ཆུབ་ཀྱི་འོད་གཟེར་རབ་ཏུ་འབར་ཞིང་བཻ་དཱུརྱའི་དཀྱིལ་འཁོར་ཀྱི་སྒྲོལ་མ་ལ་སྤོས་ཀྱི་འཕྲེང་བས་ཕྱོགས་ཡངས་པ་ཐམས་ཅད་རྒྱས་པར་འགེངས་ཤིང་། ཀུན་ཏུ་གཡས་ཕྱོགས་
སུ་འཁྱིལ་པ། སངས་རྒྱས་ཀྱི་དཔལ་གྱི་བེའུ་རྒྱ་མཚོའི་སྤྲིན་ཅེས་བྱ་བ་མངའོ། །དེའི་འོག་ན་རྗེས་སུ་འགྲོ་བའི་དཔལ་གྱི་བེའུ་གཉིས་པ་ཡོད་པའི་དབུས་ན་དེ་བཞིན་གཤེགས་པའི་མཚན། མཚན་ཉིད་
ཀྱི་པད་མོའི་གཞི་ལ་ཟེ་བ་བྱང་ཆུབ་སེམས་དཔའ་གཡས་ཕྱོགས་སུ་འཁོར་བར་འཁོད་པ་རབ་ཏུ་འཕགས་ཤིང་། ཡོངས་སུ་དག་ལ་ཆོས་ཀྱི་དབྱིངས་རྒྱ་མཚོར་གསུང་སྒྲོག་པའི་སངས་རྒྱས་ཀྱི་འོད་གཟེར་གྱི་ཕུང་
པོའི་སྙིང་པོ་ཅན་རིན་པོ་ཆེའི་རྒྱལ་པོས་ཤིན་ཏུ་བརྒྱན་པ་རིན་པོ་ཆེའི་འོད་རབ་ཏུ་འབར་བས་འོད་གཟེར་རྣམ་པར་སྣང་བའི་འོད་ཀྱི་ལྷུན་དང་ལྡན་པའི་སྤྲིན་ཅེས་བྱ་བ་མངའོ། །རྗེས་སུ་འགྲོ་བའི་དཔལ་གྱི་བེའུ་གསུམ་
པ་ལ་དེ་བཞིན་གཤེགས་པའི་མཚན། མཚན་རྒྱ་མཚོས་ཡོངས་སུ་གང་བའི་རིན་པོ་ཆེ་རྒྱ་མཚོའི་ནང་ན་ཞིང་ཐམས་ཅད་གཟུགས་བརྙན་དུ་འཁོད་པར་སྟོན་ཅིང་། བྱང་ཆུབ་སེམས་དཔའི་སྤྲིན་གཞན་དང་

75-1-53a

གཞན་མངོན་པར་ཕྱུང་བས། ཆོས་ཀྱི་དབྱིངས་རྣམ་པར་སྣང་བའི་སྤྲིན་ཀུན་ཏུ་སྟོན་པའི་འོད་ཀྱི་སྤྲིན་ཅེས་བྱ་བ་མངའོ། །རྗེས་སུ་འགྲོ་བའི་དཔལ་གྱི་བེའུ་བཞི་པ་ལ་དེ་བཞིན་གཤེགས་པའི་
མཚན། མཚན་ཉིད་ཀྱིས་རྣམ་པ་རྒྱ་མཚོས་ཆོས་ཀྱི་དབྱིངས་ཐམས་ཅད་དུ་དེ་བཞིན་གཤེགས་པ་རྣམ་པར་སྣང་བ་དང་། འཇིག་རྟེན་གྱི་ཁམས་དང་རྒྱན་ཐམས་ཅད་སྣང་བར་འཇིག་རྟེན་གྱི་ཁམས་
རྒྱ་མཚོར། འོད་རབ་ཏུ་བཀྱེ་བའི་འོད་གཟེར་སྣང་བ་ཕུན་སུམ་ཚོགས་པས་རྒྱས་པར་སྣང་བའི་འོད་གཟེར་གྱི་སྤྲིན་རིན་པོ་ཆེའི་རྒྱལ་པོའི་འཁོར་ལོ་གཡས་ཕྱོགས་སུ་འཁྱིལ་བའི་ཉི་མ་རྣམ་པར་སྣང་བ་དང་། 
ཕྲེང་བ་ཀུན་ཏུ་བྱུང་ཞིང་འཕགས་པའི་སྤྲིན་ཅེས་བྱ་བ་མངའོ། །དཔལ་གྱི་བེའུ་དེའི་འོག་རོལ་ན་ཆོས་ཐམས་ཅད་ཀྱི་སྒྲོན་མའི་དབྱིངས་དྲི་མ་མེད་པ་སྤོས་ཀྱི་མེ་ཏོག་གི་འོད་གཟེར་རབ་ཏུ་སྣང་བ་སངས་རྒྱས་རྒྱ་
མཚོ་ཐམས་ཅད་གྱི་ཐུགས་སུ་འདུས་པ་དེ་བཞིན་གཤེགས་པའི་མཚན་རྒྱ་མཚོ་ལས་ཆོས་ཀྱི་དབྱིངས་ཐམས་ཅད་དུ། ཆོས་ཀྱི་འཁོར་ལོ་ཐམས་ཅད་ཀྱི་གསུང་གི་དབྱངས་ཀྱི་སྤྲིན་ཞེས་བྱ་བ་མངའོ། །
དེ་བཞིན་གཤེགས་པའི་དཔལ་གྱི་བེའུ་བཅུ་པ་ལ་དེ་བཞིན་གཤེགས་པའི་མཚན་སངས་རྒྱས་དང་། བྱང་ཆུབ་སེམས་དཔའི་ཕྱོགས་ཐམས་ཅད་དུ་སངས་རྒྱས་ཀྱི་ཆོས་ཀྱི་སྤྱོད་པས་མཐུ་ཕྱུང་ཞིང་། 
སངས་རྒྱས་ཀྱི་འོད་ཡོངས་སུ་དག་པ་དང་། དྲི་མ་མྱེད་པ་འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་ཀྱི་ཡེ་ཤེས་རྒྱ་མཚོའི་གློང་ཡོངས་སུ་དག་པ་ཐམས་ཅད་ཀྱིས་
ཞིང་རྒྱ་མཚོ་རབ་ཏུ་བརྒྱན་ཅིང་ཀླུབས་ཏེ། རྣམ་པར་འགོད་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཕྱག་གི་མཐིལ་ལ་དེ་བཞིན་གཤེགས་པའི་མཚན་རིན་པོ་ཆེའི་འཁོར་ལོ་རྩིབས་སྟོང་དང་

75-1-53b

ལྡན་པ། དབུས་རིན་པོ་ཆེས་བརྒྱན་པ། རིན་པོ་ཆེའི་འོད་གཟེར་རྣམ་པར་གསལ་བའི་འོད་རྣམ་པར་སྣང་བ། ཆོས་ཀྱི་དབྱིངས་སུ་འབར་ཞིང་འཁོར་ལོ་གཡས་ཕྱོགས་སུ་འཁྱིལ་བ། སངས་རྒྱས་
རྒྱ་མཚོའི་གཟུགས་རྣམ་པར་སྣང་བས། སངས་རྒྱས་ཐམས་ཅད་ཀྱི་འོད་དང་། དཔལ་གྱིས་རྒྱས་པར་གང་བའི་འོད་གཟེར་རིན་པོ་ཆེའི་རྒྱལ་པོ་རྣམ་པར་སྣང་བ་སྣ་ཚོགས་ཐམས་ཅད་ལྟ་བུར་འཇིག་
རྟེན་གྱི་ཁམས་སུ་ཆོས་ཀྱི་རྒྱན་གྱི་སྤྲིན་དུ་སྣང་བ་ཞེས་བྱ་བ་མངའོ། །དེ་བཞིན་གཤེགས་པའི་ཕྱག་རིན་པོ་ཆེ་ལ་དེ་བཞིན་གཤེགས་པའི་མཚན་རིན་པོ་ཆེའི་རྒྱན་གྱི་སྤྲིན་ཟླ་བའི་འོད་གཟེར་ཀུན་ཏུ་འབྱུང་བས་
ནམ་མཁའི་དབྱིངས་ཡོངས་སུ་བརྒྱན་ཅིང་སངས་རྒྱས་དང་བྱང་ཆུབ་སེམས་དཔའི་གསུང་འཇིག་རྟེན་ཐམས་ཅད་དུ་སྒྲོག་པ་རྒྱ་མཚོས་བྱང་ཆུབ་སེམས་དཔའ་སྤྱོད་པ་རྒྱ་མཚོའི་ཡང་དག་པར་བརྗོད་པ་རྒྱ་མཚོའི་
འོད་ཀྱི་སྤྲིན་ཅེས་བྱ་བ་མངའོ། །སངས་རྒྱས་ཀྱི་ཕྱག་ལ་དེ་བཞིན་གཤེགས་པའི་མཚན་རིན་པོ་ཆེའི་མེ་ཏོག་བཻ་ཌཱུརྱ་དང་། ཨིནྡྲ་ནཱི་ལས་བརྒྱན་པ་གཡས་ཕྱོགས་སུ་འཁྱིལ་པ། པད་མོའི་སྙིང་པོ་
ཅན་བྱང་ཆུབ་སེམས་དཔའ་དང་། འཇིག་རྟེན་གྱི་ཁམས་ཐམས་ཅད་དུ་རིན་པོ་ཆེའི་ཕུང་པོ་མཆོག་ལ་གནས་པའི་འོད་ཕྱོགས་ཐམས་ཅད་ཀྱི་དབྱིངས་བྱང་ཆུབ་ཀྱི་ཤིང་རྣམ་པར་བཀོད་པས་བརྒྱན་པ་
སངས་རྒྱས་རྒྱ་མཚོའི་སྤྲིན་ལ། སངས་རྒྱས་ཀྱི་ཆོས་ཀྱི་སྐུའི་འོད་སྣང་བ་མྱི་གཡོ་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཕྱག་ལ་དེ་བཞིན་གཤེགས་པའི་མཚན་འོད་འཕྲོ་བ་རྣམ་པར་
སྣང་བ་དང་། རིན་པོ་ཆེའི་རླབས་ཀྱི་འོད་རྣམ་པར་སྣང་བས་ཕྱོགས་ཐམས་ཅད་དུ་སྤྲུལ་པའི་དྲ་བའི་འོད་ཀྱི་སྤྲིན་རབ་ཏུ་བཀྱེ་སྟེ། ཆོས་ཐམས་ཅད་ཀྱི་སྤྱོད་པ་རྒྱ་མཚོ་ལ་འཇུག་པས་ཤིན་ཏུ་

75-1-54a

འཕགས་པའི་བྱང་ཆུབ་སེམས་དཔའི་རིན་པོ་ཆེའི་ཚོགས་ལས་རབ་ཏུ་མཆེད་པའི་འོད་གཟེར་སྣང་བ། འོད་འཕྲོ་བའི་འཕྲེང་བས་ཀུན་ཏུ་བརྒྱན་པའི་སྤྲིན་ཅེས་བྱ་བ་མངའོ། །དེ་བཞིན་
གཤེགས་པའི་ཕྱག་ལ་དེ་བཞིན་གཤེགས་པའི་མཚན་རིན་པོ་ཆེའི་འོད་ཀྱི་གཞི་ལས་བླངས་པ། རྒྱ་མཚོའི་སྙིང་པོ་ཅན་གྱི་སྤྲིན་སངས་རྒྱས་པད་མོས་ཡོངས་སུ་ཁྱབ་པའི་མདོག་གི་མེ་ཏོག་ཤིན་ཏུ་རྒྱས་
པས། པད་མོའི་འོད་གཟེར་རིན་པོ་ཆེ་རབ་ཏུ་སྣང་བའི་སྤྲིན། ཆོས་ཀྱི་དབྱིངས་ཐམས་ཅད་དུ་རབ་ཏུ་སྣང་བར་རིན་པོ་ཆེའི་སྤྲིན་རབ་ཏུ་བསྟན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་
པའི་ཕྱག་ལ་དེ་བཞིན་གཤེགས་པའི་མཚན་རིན་པོ་ཆེའི་འོད་གཟེར་རྒྱ་མཚོ་ཆོས་ཀྱི་དབྱིངས་སུ་བསོད་ནམས་ཀྱི་སྣང་བ་རབ་ཏུ་འགྱེད་པ། སྤོས་འོད་འཕྲོ་བ་ཐམས་ཅད་ཀྱིས་ཤིན་ཏུ་བརྒྱན་པ་མྱེ་ཏོག་
འོད་འཕྲོ་བ་རིན་པོ་ཆེ་ལྟར་སྣང་བ་ཤིན་ཏུ་སྟོན་པས་རབ་ཏུ་འཕགས་ཤིང་། ཞིང་གི་དྲ་བ་ལ་འཇུག་པ་དང་། སྙིང་པོ་བྱང་ཆུབ་ཀྱི་གཞི་ཀུན་ཏུ་གསལ་བ་རྣམ་པར་སྣང་བའི་སྤྲིན་ཅེས་བྱ་བ་མངའོ། །དེ་བཞིན་
གཤེགས་པའི་ཕྱག་ལ་དེ་བཞིན་གཤེགས་པའི་མཚན་འཇིག་རྟེན་ཐམས་ཅད་ཀྱིས་རིན་པོ་ཆེའི་མཆོག་དུ་བྱས་ཏེ། ཀུན་ཏུ་སྣང་བར་བརྒྱན་པའི་འོད་དང་། རྒྱན་ཀྱི་དམྱིགས་པ་ཐམས་ཅད་དང་། 
དགོངས་པའི་སྐད་ཅིག་ལ་ཞལ་མངོན་པར་བསྟན་པ། སངས་རྒྱས་ཀྱི་མཉམ་པ་ཉིད་ཀྱིས་གསེར་གྱི་འོད་གཟེར་རབ་ཏུ་འགྱེད་པ། རྣམ་པར་དག་པ་བཻ་ཌཱུརྱའི་སྒྲོན་མའི་སྤྲིན་ཅེས་བྱ་བ་མངའ་འོ། །དེ་བཞིན་
གཤེགས་པའི་ཕྱག་ལ་དེ་བཞིན་གཤེགས་པའི་མཚན་མྱིག་འཕྲུལ་གྱི་དྲ་བའི་མདོག་རྡོ་རྗེའི་མེ་ཏོག་ཀུན་ནས་ཡིད་དུ་འོང་བས་རབ་ཏུ་བརྒྱན་པ་འཛམ་བུ་ཆུ་ཀླུང་གི་གསེར་གྱི་དབྱིངས་ཀྱིས་ཤིན་ཏུ་སྤྲས་པ། 

75-1-54b

འཇིག་རྟེན་གྱི་ཁམས་ཐམས་ཅད་ཀྱི་རྡུལ་མཁྱེན་པའི་སྒྲོན་མ་རབ་ཏུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཕྱག་ལ་དེ་བཞིན་གཤེགས་པའི་མཚན་རིན་པོ་ཆེའི་མེ་ཏོག་གི་འོད་
གཟེར་རབ་ཏུ་འབར་བའི་སྒྲོན་མའི་རི་རབ་འཇིག་རྟེན་གྱི་ཁམས་ཐམས་ཅད་དུ་ཁྱབ་པ། རིན་པོ་ཆེའི་གཞི་ལ་རབ་ཏུ་གནས་པའི་པད་མོའི་འོད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་
ཕྱག་ལ་དེ་བཞིན་གཤེགས་པའི་མཚན་རིན་པོ་ཆེའི་སྤྲིན་སྟུག་པོའི་གློག་གི་ཕྲེང་བ་ཀུན་ནས་འགྱུ་བར་རབ་ཏུ་འདལ་བ། ཞིང་ཐམས་ཅད་དུ་སྣང་ཞིང་པད་མོའི་སྙིང་པོ་ཅན་གྱི་གདན་ལ་སངས་རྒྱས་ཐམས་ཅད་
བཞུགས་པ། ཆོས་ཀྱི་དབྱིངས་ཐམས་ཅད་དུ་གསེར་གྱི་གཞི་ལ་རབ་ཏུ་སྣང་བའི་མྱིག་འཕྲུལ་གྱིས་སངས་རྒྱས་མང་པོའི་ཕྱག་གི་མཚན་ཀྱི་རྒྱུད་ཐམས་ཅད་བསྟན་པས། ཕྱོགས་ཀྱི་གློང་ཐམས་ཅད་དུ་
འཁོར་ལོ་དང་མཛོད་དང་། ཕྲེང་བ་དང་། བུམ་པ་དང་། རིན་པོ་ཆེ་ཀུན་ཏུ་བཀྲམ་པ་དང་། བཀྲ་ཤིས་ཀྱིས་ཀུན་ཏུ་བརྒྱན་པའི་སངས་རྒྱས་ཀྱི་ཕྱག་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་
སྤྲིན་ཀྱིས་ཁྱབ་པའི་ཆོས་ཀྱི་དབྱིངས་འོད་རྣམ་པར་སྣང་བའི་འོད་གཟེར་གསལ་བའི་སྤྲིན་ཅེས་བྱ་བ་མངའོ། །སངས་རྒྱས་ཀྱི་ཕྱག་གཡས་པའི་ཕྱག་སོར་ལ་དེ་བཞིན་གཤེགས་པའི་མཚན། མཚན་
ཉིད་རིན་པོ་ཆེ་ཡོངས་སུ་དག་པས། ཆོས་ཀྱི་དབྱིངས་རྣམ་པར་དག་པ་ཆུའི་ཟླ་བ་ལྟ་བུར་སྣང་བའི་འོད་ཀྱི་ཕུང་པོའི་སྙིང་པོ་ཅན་རིན་པོ་ཆེའི་རྒྱལ་པོའི་མཚན་ཉིད་ཀྱིས་གཞི་རབ་ཏུ་བརྒྱན་པ། རིན་པོ་
ཆེའི་མེ་ཏོག་གི་འདབ་མའི་མདོག་དང་མཚོན་དུ་སྣང་བས། རིན་པོ་ཆེ་ཐམས་ཅད་ཀྱི་སྒྲ་མཁྱེན་པ་དང་། ཞིང་ཡོངས་སུ་སྟོན་པའི་བསྐལ་པ་དང་། ཞིང་གི་གློང་རྒྱ་མཚོའི་སྤྲིན་ཅེས་བྱ་བ་

75-1-55a

མངའོ། །དེ་བཞིན་གཤེགས་པའི་ཕྱག་གཡོན་པའི་ཕྱག་སོར་ལ། དེ་བཞིན་གཤེགས་པ་ཐམས་ཅད་ཀྱིས་རྣམ་པར་བཀྱེ་བའི་རིན་པོ་ཆེའི་མཛོད་ཆོས་ཀྱི་དབྱིངས་ཀྱི་ཀློང་ཐམས་ཅད་དུ་
སྣང་བ། རིན་པོ་ཆེའི་རྒྱལ་པོ་མང་པོའི་སྤྲིན་མཆེད་དེ་བྱུང་བ། ཕྱག་སོར་གྱི་མཚན་གྱི་གཞི་རིན་པོ་ཆེ་སྣ་ཚོགས་ཀྱི་འོད་གཟེར་རྣམ་པ་ཐ་དད་པས། དེ་བཞིན་གཤེགས་པའི་ཕྱག་དྲ་བར་འབྲེལ་པ་ལ། 
ཨིནྡྲ་ནཱི་ལ་དང་། རྡོ་རྗེ་ཤིན་ཏུ་བརྟན་པའི་རིན་པོ་ཆེའི་སྤྲིན་གྱི་ཚོན་སྣ་ཚོགས་རིན་པོ་ཆེའི་འོད་འཕྲོ་བར་རྣམ་པར་སྣང་ཞིང་། ཆོས་ཀྱི་དབྱིངས་རྣམ་པར་སངས་རྒྱས་པས་རྣམ་པར་སྣང་བར་བྱང་ཆུབ་
རྒྱ་མཚོ་ཐམས་ཅད་ཁོངས་སུ་ཆུད་ཅིང་། ཀུན་ཏུ་མཆེད་པའི་འོད་གཟེར་ཀྱིས་རབ་ཏུ་བརྒྱན་པའི་བྱང་ཆུབ་སེམས་དཔའི་འོད་ཀྱིས་འཇིག་རྟེན་གྱི་ཁམས་ཐམས་ཅད་དང་། ཀུན་ཏུ་བཟང་པོའི་
སྤྱོད་པ་རྒྱ་མཚོའི་སྒྲ་ཕྱག་གི་མཐིལ་ནས་སངས་རྒྱས་ཀྱི་ཞིང་ཐམས་ཅད་དུ་གོ་བར་མཛད་པས། བྱང་ཆུབ་སེམས་དཔའ་ལ་རབ་ཏུ་སྣང་ཞིང་སེམས་ཡང་དག་པར་བསྐུལ་བ་དང་། སྨོན་ལམ་
གཞན་དང་གཞན་གྱི་འོད་རིན་པོ་ཆེའི་རྒྱལ་པོའི་གཞི་ཉི་མ་ལ་སྦྱིན་པ་སྣ་ཚོགས་ཀྱི་འཁོར་ལོ་རྩིབས་སྟོང་དང་ལྡན་པའི་དཀྱིལ་འཁོར་ཀུན་ཏུ་འཕེལ་བས་རྣམ་པར་སྣང་བར་བྱས་ཤིང་སྤྲུལ་པ། ཆོས་
ཀྱི་དབྱིངས་སུ་སྣང་བ་རིན་པོ་ཆེ་ཐམས་ཅད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་གསང་བའི་གནས་སྦུབས་སུ་ནུབ་པ་ལ། དེ་བཞིན་གཤེགས་པའི་མཚན་རིམ་པ་གཡས་ཕྱོགས་
སུ་འཁྱིལ་ཅིང་། འོད་རབ་ཏུ་གསལ་བ་དང་ལྡན་པ། རིན་པོ་ཆེའི་མེ་ཏོག་ཆོས་ཀྱི་དབྱིངས་སུ་སྣང་བའི་འོད་ནམ་མཁའ་ལྟ་བུ་རིན་པོ་ཆེ་ཐམས་ཅད་ཀྱི་འོད་དུ་སྣང་བ། དེ་བཞིན་གཤེགས་པའི་

75-1-55b

འཁོར་ལོའི་གཞི་ཐམས་ཅད་ལ་རབ་ཏུ་གནས་པ། ཆོས་ཀྱི་དབྱིངས་རྒྱ་མཚོ་གཞན་དང་། གཞན་དུ་རིན་པོ་ཆེའི་འོད་སྣ་ཚོགས་དེ་བཞིན་གཤེགས་པའི་སྤྲིན་ཀྱིས་ཀུན་ཏུ་ཁྱབ་ཅིང་། རབ་ཏུ་
སྣང་བས་སངས་རྒྱས་ཀྱི་སྤྲིན་གྱིས་ཁྱབ་པའི། ཆོས་ཀྱི་དབྱིངས་ཀྱི་མཚན་ཉིད་ཀུན་ཏུ་སྣང་བའི་གློང་བའི་སྣ་ཚོགས་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་སྐུ་སྟ་ཟུར་གཡས་པ་
ལ་སེམས་ཅན་ཐམས་ཅད་ཀྱི་རིན་པོ་ཆེས་རབ་ཏུ་བརྒྱན་ཅིང་། རིན་པོ་ཆེ་བསམ་གྱིས་མི་ཁྱབ་པའི་གཞི་རྒྱ་མཚོ་འོད་འཕྲོ་བའི་ཕུང་པོ་རྣམ་པར་སྣང་བས། ཕྱོགས་ཐམས་ཅད་ཀྱི་ཆོས་ཀྱི་
དབྱིངས་ཀུན་ནས་ཁྱབ་པའི་ཚུལ་གྱིས། ནམ་མཁའི་དབྱིངས་དང་ཆོས་ཀྱི་དབྱིངས་ཐམས་ཅད་དང་། མཚན་གཅིག་པ་རྒྱ་མཚོའི་སྤྲིན་ལས་སངས་རྒྱས་ཀྱི་རྣམ་པར་འཕྲུལ་བ་ཐམས་ཅད། མཚན་
ཉིད་གཅིག་ཏུ་བསྟན་པའི་གཟུགས་བརྙན་ཁོངས་སུ་ཆུད་པའི་གཞི་མཚན་ཉིད་ཀྱིས། རིན་པོ་ཆེ་ཐམས་ཅད་ཀྱི་སྒྲོན་མ་དང་། ཕྲེང་བ་ཀུན་ཏུ་ཁྱབ་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་
པའི་སྐུ་སྟ་ཟུར་གཡོན་པ་ལ་རིན་པོ་ཆེའི་པད་མོའི་མདོག་དང་། ཁ་དོག་གི་འོད་གཟེར་རིན་པོ་ཆེས་རབ་ཏུ་བརྒྱན་པ། ཕྱོགས་བཅུ་ཐམས་ཅད་དུ་རབ་ཏུ་མཆེད་པའི་འཁོར་ལོ་ཆོས་ཀྱི་དབྱིངས་རྒྱ་མཚོ་
ཐམས་ཅད་ལ་རབ་ཏུ་གནས་པའི་གཞི་ལ་ཀུན་ནས་བཞུགས་པའི་མཚན་གྱི་སྤྲིན་ཡང་དག་པར་བསྟན་པ། ཕྱོགས་སུ་མཆེད་ཅིང་རབ་ཏུ་བྱུང་བའི་འོད་གཟེར་གྱི་དྲ་བས། ཆོས་ཀྱི་དབྱིངས་རྒྱ་མཚོ་དང་། 
ནམ་མཁའི་དབྱིངས་ཐམས་ཅད་ཀུན་ནས་ཁྱབ་པར་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་བརླ་གཡས་པ་ལ་དེ་བཞིན་གཤེགས་པའི་མཚན་རིན་པོ་ཆེ་ཐམས་ཅད་ཀྱི་

75-1-56a

མཚན་ཉིད་སྣ་ཚོགས་དང་། ཆོས་ཀྱི་འོད་ཀྱི་སྤོས་རིན་པོ་ཆེ་རབ་ཏུ་བཀྱེ་བས་རིམ་གྱིས་མཐོ་བར་གནས་ཤིང་རན་པས། རིན་པོ་ཆེའི་རྒྱལ་པོ་ཐམས་ཅད་རྣམ་པར་གནོན་པའི་མཚན་
རྒྱ་མཚོའི་སྤྲིན་མཛེས་པ་དགོངས་པའི་སྐད་རེ་རེ་ལ་མཉམ་པར་ཀུན་ཏུ་སྟོན་པའི་སྤྲིན་ཅེས་བྱ་བ་མངའོ། །སངས་རྒྱས་ཀྱི་ཞབས་བརླ་གཡོན་པ་ལ་རིན་པོ་ཆེ་རྒྱ་མཚོ་ཐམས་ཅད་ཡོངས་སུ་ཚང་བའི་
གཞིའི་ཆོས་རིམ་གྱིས་གཞོལ་བར་གནས་པས་རབ་ཏུ་བརྒྱན་ཅིང་ཞབས་ཀྱི་གཤེགས་སྟབས་རྣམ་པར་བཀོད་ཀྱང་། འོད་གཟེར་རྒྱ་མཚོ་རབ་ཏུ་འབྱུང་ཞིང་། སེམས་ཅན་ཐམས་ཅད་ལ་རབ་ཏུ་
སྣང་བས། སངས་རྒྱས་ཀྱི་ཆོས་ལ་མོས་པ་རྒྱ་མཚོ་བཀྱེ་བའི་འོད་གཟེར་ཚད་མྱེད་པ་རྒྱ་མཚོའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་བྱིན་པ་རི་དགས་ཨེ་ན་ཡའི་བྱིན་པ་ལྟ་བུ་ལ། 
དེ་བཞིན་གཤེགས་པའི་མཚན་རིན་པོ་ཆེའི་འོད་གཟེར་གྱི་མེ་ཏོག་འཛམ་བུ་ཆུ་ཀླུང་གི་གསེར་ལྟར་སྣང་བ། འཇིག་རྟེན་གྱི་ཁམས་ཐམས་ཅད་དུ་ཤིན་ཏུ་སྣང་ཞིང་གཤེགས་སྟབས་ཐམས་ཅད་ལ་འོད་
ཟེར་ཞིང་ཐམས་ཅད་ཡོངས་སུ་བསྐྱོད་པ། ཀུན་ཏུ་གསུང་གི་དབྱངས་རབ་ཏུ་འགྱེད་པས། དེ་བཞིན་གཤེགས་པའི་མཚན་གྱི་གཞིའི་སྒྲ་འབྱིན་པའི་བྱང་ཆུབ་སེམས་དཔའི་སྤྲུལ་པ་བྱུང་བའི་འོད་ཞིང་
ཐམས་ཅད་ཀྱི་ནམ་མཁའི་དབྱིངས་སུ་རྣམ་པར་སྣང་ཞིང་། རིན་པོ་ཆེའི་འོད་འཕྲོ་བས་ཀུན་ཏུ་བརྒྱན་པ་དང་། ཡོངས་སུ་དག་པའི་ཞིང་དུ་བྱང་ཆུབ་སེམས་དཔའི་སྤྲུལ་པའི་སྙིང་པོ་ཆོས་ཀྱི་དབྱིངས་དང་། 
ནམ་མཁའི་ཁམས་ཐམས་ཅད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་བྱིན་པ་གཡོན་པ་རི་དགས་ཨེ་ན་ཡའི་བྱིན་པ་ལྟ་བུ་ལ། དེ་བཞིན་གཤེགས་པའི་མཚན་གསེར་ཁ་དོག་བཟང་

75-1-56b

པོ་ལྟར་ཤིན་ཏུ་འོད་འབར་བའི་འོད་ཟེར་རིན་པོ་ཆེ་ཐམས་ཅད་ཀྱི་འོད་རྟག་ཏུ་འབྱུང་བ་གཤེགས་སྟབས་ཐམས་ཅད་ཀྱི་ཞབས་ཀྱི་འོག་ན་ཞིང་ཐམས་ཅད་རབ་ཏུ་གནས་ཏེ། ཆོས་ཀྱི་དབྱིངས་ཐམས་ཅད་དུ་
སངས་རྒྱས་ཀྱི་སྣང་བའི་དབྱིངས་ཀྱིས་རྒྱས་པར་ཁེབས་ཤིང་། སངས་རྒྱས་ཕལ་པོ་ཆེའི་མེ་ཏོག་ཀུན་ཏུ་རྒྱས་པ་ཆོས་ཀྱི་དབྱིངས་རྒྱ་མཚོ་ཐམས་ཅད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་
ཞབས་བྱིན་པའི་སྤུ་ཡན་ལག་གྱེན་དུ་གནས་པ་ལ། དེ་བཞིན་གཤེགས་པའི་མཚན་རིན་པོ་ཆེའི་འོད་ཟེར་ཀྱི་མཛོད་ཕྱོགས་ཐམས་ཅད་དུ་རབ་ཏུ་བཀྱེ་བས། ཕྱོགས་ཐམས་ཅད་ཀྱི་ཆོས་ཀྱི་དབྱིངས་
སུ་འོད་ཟེར་གྱི་དྲ་བ་གཅིག་ཏུ་གྱུར་པའི་སྤུ་ལས་སངས་རྒྱས་ཀྱི་རྣམ་པར་འཕྲུལ་པ་ཐམས་ཅད་བསྟན་པ། སྤུ་ཐམས་ཅད་ཀྱི་ནང་དུ་ཞིང་གི་གཟུགས་བརྙན་ཐམས་ཅད་ཁོངས་སུ་ཆུད་པར་སྟོན་པས། 
ཆོས་ཀྱི་དབྱིངས་ཀུན་ཏུ་སྣང་བ་ཡོངས་སུ་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ལ་དེ་བཞིན་གཤེགས་པའི་མཚན་འཛམ་བུ་ཆུ་ཀླུང་གི་གསེར་དང་། རྡོ་རྗེ་དང་པད་མོ་གསེར་གྱི་
མདོག་དུ་སྣང་བ་རིན་པོ་ཆེའི་འོད་ཟེར་འབར་བ་རབ་ཏུ་འགྱེད་པ་འོད་ཟེར་ཀྱི་དྲ་བས། ཕྱོགས་བཅུའི་ཞིང་རྒྱ་མཚོ་ཐམས་ཅད་རྒྱས་པར་འགེངས་པའི་སྤྲིན་གྱི་མེ་ཏོག་ཀུན་ཏུ་རྒྱས་པའི་རིན་པོ་ཆེའི་སྤོས་ཀྱི་འོད་འཕྲོ་
བའི་རི་ལས་འཁོར་གྱི་གཞི་ཐམས་ཅད་དུ་བྱང་ཆུབ་སེམས་དཔའི་སྤྲུལ་པ་དང་། སྤོས་ཐམས་ཅད་དང་། རིན་པོ་ཆེའི་ཁ་དོག་ཐམས་ཅད་རྟག་ཏུ་བཀྱེ་བས་ཞབས་ཀྱི་མཐིལ་གཤེགས་སྟབས་གཅིག་
ཏུ་དོར་བས་ཀྱང་ཆོས་ཀྱི་དབྱིངས་ཀྱི་གློང་གྱི་རྒྱུད་ཐམས་ཅད་དུ་བྱང་ཆུབ་སེམས་དཔའ་རྒྱ་མཚོ་རབ་ཏུ་གནས་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ཀྱི་བོལ་ལ་དེ་བཞིན་གཤེགས་པའི་

75-1-57a

མཚན་རིན་པོ་ཆེ་ཐམས་ཅད་ཀྱི་རྒྱན་གྱིས་བརྒྱན་པའི་འོད་ཟེར་གྱི་མཛོད་རབ་ཏུ་འབར་བས། བྱང་ཆུབ་སེམས་དཔའ་ཐམས་ཅད་ལ་དེ་བཞིན་གཤེགས་པའི་འོད་ཟེར་གྱི་མཛོད་རབ་ཏུ་
འགྱེད་པའི་སངས་རྒྱས་ཀྱི་གོ་འཕང་ཆེན་པོ་ཡང་དག་པར་སྟོན་ཅིང་། སངས་རྒྱས་ཀྱི་སྤྲིན་ཀྱི་འོད་ཀུན་ཏུ་རྣམ་པར་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ཀྱི་སོར་མོའི་
མཚམས་ཐམས་ཅད་ན། དེ་བཞིན་གཤེགས་པའི་མཚན་རིན་པོ་ཆེའི་མཚན་ཉིད་ཀྱིས་བསྒྲུབས་པ། རིན་པོ་ཆེའི་རྒྱལ་པོ་སྣ་ཚོགས་དང་། རིན་པོ་ཆེ་ཐམས་ཅད་ཀྱི་འོད་ཟེར་ཀྱི་སྤྲིན་རབ་ཏུ་འབར་
བས། སངས་རྒྱས་ཀྱི་ཚུལ་གཞན་དང་གཞན་དག་དང་། སངས་རྒྱས་ཀྱི་རྣམ་པར་འཕྲུལ་པ་ཡོངས་སུ་བསྟན་པའི་འོད་སངས་རྒྱས་ཀྱི་ཆོས་རྒྱ་མཚོ་ཐམས་ཅད་དུ་སྣང་བ་ལས། རིན་པོ་ཆེ་སྣ་
ཚོགས་ཀྱི་སྤྲིན་རབ་ཏུ་འགྱེད་ཅིང་། སྙིང་པོ་བྱང་ཆུབ་ཐམས་ཅད་ཀྱི་སྒོ་སྟོན་པ་ཀུན་ཏུ་སྣང་བས་ཕྱི་མའི་མཐའི་མུར་ཐུག་པའི་བསྐལ་པར་སངས་རྒྱས་ཐམས་ཅད་ཀྱིས་ཀུན་ཏུ་ཁྱབ་པའི་སྤྲིན་ཅེས་བྱ་བ་
མངའོ། །དེ་བཞིན་གཤེགས་པའི་ཞབས་ཀྱི་མཐིལ་ལ་རིན་པོ་ཆེ་མྱི་ཕྱེད་པའི་གཞི་ནོར་བུའི་རྒྱལ་པོ་རི་རབ་མར་མེའི་འོད་ཟེར་དང་ལྡན་པའི་འཁོར་ལོ་བསོད་ནམས་ཀྱི་འོད་ཟེར་ལས་བྱུང་བ་རྩིབས་སྟོང་
དང་ལྡན་པ། རྒྱན་གཞན་དང་གཞན་སྟོན་པས། ཆོས་ཀྱི་དབྱིངས་རྒྱ་མཚོ་ཐམས་ཅད་དུ་ཁྱབ་པ། དེ་བཞིན་གཤེགས་པའི་མཚན་གྱི་སྤྲིན་གྱི་གློང་རིན་པོ་ཆེ་ཐམས་ཅད་ཀྱི་འོད་གཟེར་རབ་ཏུ་འབར་
བས་ཤིན་ཏུ་བརྒྱན་པའི་སྙིང་པོ་ཅན་སངས་རྒྱས་ཐམས་ཅད་ཀྱི་འོད་ཀྱི་དབྱིངས་ཀྱི་ཤིན་ཏུ་རྒྱས་པ་ཕྱོགས་བཅུ་ཀུན་ཏུ་འོད་ཀྱི་དྲ་བས་རྣམ་པར་མཛད་པ། རིན་པོ་ཆེའི་འོད་གཟེར་རབ་ཏུ་སྣང་བའི་སྤྲིན་གྱི་

75-1-57b

འཁོར་ལོའི་གནས་མཐའ་ཡས་པས། སྤོས་ཐམས་ཅད་ཀྱི་དྲི་ཡོངས་སུ་འཕྲོ་བའི་སྒྲོན་མ་རིན་པོ་ཆེའི་རྒྱལ་པོས་ཀུན་ཏུ་བརྒྱན་ཅིང་། རིན་པོ་ཆེ་སྣ་ཚོགས་ཀྱི་མཚན་ཉིད་ཀྱིས་གཞི་རྣམ་པར་དག་པས། ཆོས་
ཀྱི་དབྱིངས་རྒྱ་མཚོ་ཐམས་ཅད་དུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ཀྱི་མཐིལ་ལ་ནམ་མཁའ་ལྟར་ཀུན་ཏུ་རྣམ་པར་དག་པའི་རིན་པོ་ཆེ་རྒྱ་མཚོ་ཡོངས་སུ་སྣང་བས། དེ་བཞིན་
གཤེགས་པ་ལ་མོས་པའི་སྐྱེ་བོ་ཐམས་ཅད་ལ་རིན་པོ་ཆེ་ཐམས་ཅད་ཀྱི་ཁ་དོག་གི་སྒྲོན་མའི་ཕྲེང་བ་དང་། འཁོར་ལོས་ཕྱོགས་མཚམས་ཐམས་ཅད་རྒྱས་ཤིང་། བྱང་ཆུབ་སེམས་དཔའ་སྤྲིན་ཤིན་ཏུ་
འཕགས་པས་ཡོངས་སུ་གང་བའི་སྤྲིན་གྱི་སྒྲ་དཔལ་གྱི་བེའུ་དང་། མཛོད་སྤུའི་དབྱིབས་ཀྱི་རིན་པོ་ཆེའི་མེ་ཏོག་གི་སྤྲིན་དང་སྤོས་ཀྱི་འོད་གཟེར་རབ་ཏུ་སྣང་བ་ཀུན་ཏུ་འཕེལ་བའི་འོད་ཀྱི་དབྱིབས་ཡོངས་
སུ་སྟོན་ཅིང་། འཇིག་རྟེན་གྱི་ཁམས་ཐམས་ཅད་དུ་སངས་རྒྱས་རྒྱ་མཚོའི་སྤྲིན་ཀུན་ཏུ་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ཀྱི་བོལ་གྱི་ལོགས་གཡས་པ་ལ། 
སངས་རྒྱས་ཀྱི་འོད་རྣམ་པར་སྣང་བ་ཐམས་ཅད་རབ་ཏུ་སྟོན་པའི་དབྱངས་དང་། ཨིནྡྲ་ནཱི་ལའི་མདོག་རྣམ་པ་སྣ་ཚོགས་ཡོངས་སུ་དག་པར་ཆོས་ཀྱི་དབྱིངས་རྒྱ་མཚོ་སྟོན་ཅིང་སྙིང་པོ་བྱང་ཆུབ་ཀྱི་
གདན་ཡོངས་སུ་སྟོན་པས། སངས་རྒྱས་ཀྱི་འོད་ཀྱི་དབྱིངས་རིན་པོ་ཆེའི་འོད་གཟེར་འཛིན་པ་རབ་ཏུ་བཀྱེ་བས། ཡོངས་སུ་རྒྱས་ཤིང་མཚན་ཉིད་གཅིག་པས་ཆོས་ཀྱི་དབྱིངས་མ་འདྲེས་པར་
རྒྱན་གཞན་དང་གཞན་དུ་རྣམ་པར་འཕྲུལ་པའི་འོད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ཀྱི་མཐིལ་རྟིང་པ་ལོགས་ན། དེ་བཞིན་གཤེགས་པའི་མཚན་ཆོས་ཀྱི་

75-1-58a

དབྱིངས་རྒྱ་མཚོ་ཐམས་ཅད་སྣང་བའི་མཚན་གྱི་རྒྱན་ཀྱིས། སངས་རྒྱས་ཀྱི་རྣམ་པར་འཕྲུལ་པ་རྣམ་པར་བཀོད་པ་ལ། ཀུན་ནས་འཇུག་པའི་སྤྲུལ་པའི་འཁོར་ལོ་རྒྱ་མཚོ་
དང་རིན་པོ་ཆེ་དང་། སྤོས་ཀྱི་འོད་འཕྲོ་བ་རྒྱ་མཚོ་དང་། རི་རབ་རིན་པོ་ཆེ་མེ་ཏོག་བཻ་ཌཱུརྱ་སྣ་ཚོགས་མ་འདྲེས་པའི་རང་བཞིན་གྱི་གཞི་བྱས་པ། ཆོས་ཀྱི་དབྱིངས་ཐམས་ཅད་དུ་སྤྲུལ་པའི་
རྒྱུད་ཀྱིས་ཡོངས་སུ་ཁེབས་པར་མཛད་ཅིང་། རང་རང་གི་ཆོས་རྒྱ་མཚོ་སྒྲོག་སྒྲོག་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ལ་དེ་བཞིན་གཤེགས་པའི་མཚན་རིན་པོ་ཆེའི་
གཞི་སྣ་ཚོགས་ཤིན་ཏུ་ཟབ་པའི་འོད་གཟེར་གྱི་དཀྱིལ་འཁོར་ཀྱིས་རྣམ་པར་སྣང་ཞིང་། འཛམ་བུ་ཆུ་ཀླུང་གི་གསེར་གྱི་འོད་ལྟ་བུར་སྣང་བས་ཕྱོགས་ཐམས་ཅད་ཀྱི་ཆོས་ཀྱི་དབྱིངས་རྣམ་པར་སྣང་བར་
མཛད་ཅིང་། འཇིག་རྟེན་གྱི་ཁམས་དང་། རི་རབ་ཀྱི་སྤྲིན་ཀྱིས་མངོན་པར་ཁྱབ་པ་དང་། སྙིང་པོ་བྱང་ཆུབ་ཀྱི་རྒྱན་ཐམས་ཅད་ཡོངས་སུ་སྟོན་པའི་འོད་ཀྱི་སྤྲིན་ཅེས་བྱ་བ་མངའོ། །དེ་བཞིན་གཤེགས་
པའི་ཞབས་ལ་རིན་པོ་ཆེ་ཐམས་ཅད་ཀྱི་འོད་གཟེར་རྣམ་པར་སྣང་བ་ཟླ་བ་དང་། རིན་པོ་ཆེའི་འོད་འཕྲོ་བས་ཤིན་ཏུ་བརྒྱན་པའི་སྙིང་པོ་ཅན། ཨིནྡྲ་ནཱི་ལའི་དྲ་བས་གཞི་ཀུན་ནས་བརྒྱན་པར། ཆོས་ཀྱི་
དབྱིངས་སུ་སྣང་བའི་སྤྲིན་ནོར་བུའི་རྒྱལ་པོའི་སྤོས་ཀྱི་སྒྲོན་མ་ཐམས་ཅད་ཀྱི་འོད་ཀུན་ཏུ་འཕྲོ་བ་ལྟ་བུའི་སྤྲིན་དེ་བཞིན་གཤེགས་པའི་མཐུས་དགོངས་པའི་སྐད་ཅིག་རེ་རེ་ལ་ཆོས་ཀྱི་དབྱིངས་རྒྱ་མཚོ་ཁ་དོག་
འགྱུར་བ་གཞན་དང་གཞན་དུ་ཤིན་ཏུ་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ལ་དེ་བཞིན་གཤེགས་པའི་མཚན་ནམ་མཁའི་དབྱིངས་སུ་རིན་པོ་ཆེའི་སྤྲིན་སྣང་བ་གཡས་ཕྱོགས་

75-1-58b

སུ་འཁྱིལ་ཅིང་མངོན་པར་འཕགས་པའི་འོད་གཟེར་རིན་པོ་ཆེའི་དཀྱིལ་འཁོར་རབ་ཏུ་སྣང་བ་ལ་སངས་རྒྱས་ཐམས་ཅད་བཞུགས་ཤིང་། མཛོད་སྤུ་དང་། རིན་པོ་ཆེའི་རྒྱལ་པོ་ལས། དེ་བཞིན་
གཤེགས་པ་ཐམས་ཅད་ཀྱི་སྙིང་པོ་བྱང་ཆུབ་ཀྱི་རྒྱན་རབ་ཏུ་བསྟན་པའི་འོད་གཞི་ཀུན་ཏུ་ཁྱབ་པ། རྡོ་རྗེ་དང་ཨིནྡྲ་ནཱི་ལའི་ཚོན་ལྟ་བུས་རབ་ཏུ་བརྒྱན་པའི་སྤྲིན་ཀུན་ཏུ་མཆེད་པ་ཞེས་བྱ་བ་མངའོ། །དེ་
བཞིན་གཤེགས་པའི་ཞབས་ལ་དེ་བཞིན་གཤེགས་པའི་མཚན་འབར་ཞིང་སྣང་བ་དང་། ཆོས་ཀྱི་དབྱིངས་ཟབ་མོའི་གསུང་ཤིན་ཏུ་འཕགས་པ་ཆོས་ཀྱི་དབྱིངས་སུ་སྣང་བའི་སྤྲིན་ཀྱི་མེ་ཏོག་
རིན་པོ་ཆེའི་ཟེ་བ་ཅན་ཡོངས་སུ་རྒྱས་པས་ཆོས་ཀྱི་དབྱིངས་དང་། ནམ་མཁའི་དབྱིངས་ཀྱི་མཚན་ཉིད་རྒྱ་མཚོ་རྒྱས་པར་ཁྱབ་པའི་སྤྲིན་མཚན་ཉིད་གཅིག་པ། རྒྱ་མཚོ་ལ་སངས་རྒྱས་
ཐམས་ཅད་ཀྱི་གནས་རྒྱ་མཚོ་རབ་ཏུ་སྣང་ཞིང་སངས་རྒྱས་ཀྱི་རྣམ་པར་འཕྲུལ་པ་དང་། བྱང་ཆུབ་སེམས་དཔའ་ཆོས་ཀྱི་དབྱིངས་རྒྱ་མཚོ་ལ་འཇུག་པ་ཤིན་ཏུ་བསྟན་པ་མྱི་ཟད་པའི་རྒྱུད་ཆོས་ཀྱི་དབྱིངས་ཀྱི་གཞིར་
ཐུག་པར་ཀུན་ཏུ་སྣང་བའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ལ་གསེར་རྣེམ་པར་དག་ཅིང་ཡིད་དུ་འོང་བ་ཁ་དོག་བཟང་པོའི་སྤྲིན་འཛམ་བུ་ཆུ་ཀླུང་གི་འོད་ཟེར་ལས་
སངས་རྒྱས་ཀྱི་སྤྲིན་ཀུན་ཏུ་ཁྱབ་པ་ཞིང་གི་རྒྱུད་དང་། གློང་རྣམ་པར་བཀོད་པར་རྣམ་པར་འཕྲུལ་ཞིང་། བྱང་ཆུབ་སེམས་དཔའི་ཆོས་སྣང་བ། རྒྱ་མཚོའི་གཞིར་ཐུག་པ་མི་

75-1-59a

ཟད་པས་སངས་རྒྱས་ཐམས་ཅད་ཀྱི་ཡོན་ཏན་དང་མཐུ་ཕྱོགས་བཅུ་ཀུན་རྣམ་པར་སྣང་ཞིང་བྱང་ཆུབ་སེམས་དཔའི་སྙིང་པོ་ལ། ཀློང་མེད་པའི་ཆོས་ཀྱི་དབྱིངས་རིན་པོ་ཆེའི་སྤྲིན་ཏུ་སྣང་བའི་
རྒྱན་རབ་ཏུ་སྟོན་པའི་སྤྲིན་ཅེས་བྱ་བ་མངའོ། །དེ་བཞིན་གཤེགས་པའི་ཞབས་ལ་དེ་བཞིན་གཤེགས་པའི་མཚན། སངས་རྒྱས་ཀྱི་འོད་གཟེར་ཟླ་བ་འོད་འཕྲོ་བས་རབ་ཏུ་བརྒྱན་པའི་སྙིང་པོ་ཅན། 
རིན་པོ་ཆེའི་རྒྱལ་པོ་ཀུན་ཏུ་དྲི་ཞིམ་ཞིང་འོད་འབྱུང་བའི་འོད་གཟེར་ཀྱི་དཀྱིལ་འཁོར་རྒྱ་མཚོའི་གཞི་རིན་པོ་ཆེའི་འཁོར་ལོ་ཐམས་ཅད་དུ་འབྱུང་བ་སྣ་ཚོགས་རིན་པོ་ཆེ་ཐམས་ཅད་ཀྱི་ཁ་དོག་དང་མདོག་དང་། 
འོད་གཟེར་ཀྱི་འཁོར་ལོ་ཁོངས་སུ་ཆུད་པའི་གཞིར་འཇིག་རྟེན་གྱི་ཁམས་རྒྱ་མཚོ་དང་། སངས་རྒྱས་རྒྱ་མཚོ་ཁོངས་སུ་ཆུད་པར་རྣམ་པར་སྣང་ཞིང་འབར་བས། འཇིག་རྟེན་གྱ་ཁམས་ཐམས་
ཅད་དུ་བྱང་ཆུབ་སེམས་དཔའ་ཤིན་ཏུ་སྟོན་པའི་སྒོ། སངས་རྒྱས་ཀྱི་ཆོས་རྒྱ་མཚོ་ཐམས་ཅད་ཀྱི་སྤྲིན་གྱི་སྒྲའི་ང་རོ་རབ་ཏུ་གཏོང་བས། དེ་བཞིན་གཤེགས་པའི་ཞབས་ཀྱི་མཐིལ་ལ་མཚན་
ཐམས་ཅད་ཀྱིས་རབ་ཏུ་བརྒྱན་པའི་རྒྱན་སངས་རྒྱས་ཀྱི་རྣམ་པར་འཕྲུལ་པ་ཐམས་ཅད་རབ་ཏུ་སྟོན་པའི་སྤྲིན་ཅེས་བྱ་བ་མངའ་སྟེ། དེ་བཞིན་གཤེགས་པ་རྣམ་པར་སྣང་མཛད་ཀྱི་སྐུའི་ཡན་
ལག་དང་། ཉིང་ལག་ཐམས་ཅད་ནི་དེ་བཞིན་གཤེགས་པའི་མཚན་མང་པོའི་སྤྲིན། འཇིག་རྟེན་གྱི་ཁམས་གཞི་དང་། སྙིང་པོ་མེ་ཏོག་གི་རྒྱན་གྱིས་བརྒྱན་པ། རྒྱ་མཚོ་ཕྲག་བཅུའི་རྡུལ་
།།                 །།                  །།                  །།                  །།                 །།               །།               །།                །། །།

75-1-59b

ཤིན་ཏུ་ཕྲ་བ་སྙེད་ཀྱིས་རིན་པོ་ཆེ་སྣ་ཚོགས་ཐམས་ཅད་ཀྱི་མཚན་རིན་པོ་ཆེས་རབ་ཏུ་བརྒྱན་པའོ། །ཤིན་ཏུ་རྒྱས་པ་ཆེན་པོའི་མདོ། །སངས་རྒྱས་ཕལ་པོ་ཆེ་ཞེས་བྱ་བ་ལས། དེ་བཞིན་
གཤེགས་པའི་སྐུའི་མཚན་རྒྱ་མཚོ་བསྟན་པའི་ལེའུ་སྟེ། བཞི་བཅུ་པའོ།།    །།
སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ།  བམ་པོ་དྲུག་པ། དེ་ནས་བཅོམ་ལྡན་འདས་ཀྱི་བྱང་ཆུབ་སེམས་དཔའ་ལག་ན་རིན་པོ་ཆེ་ལ་བཀའ་སྩལ་པ། ལག་ན་རིན་པོ་ཆེ་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་ལ་དཔེ་བྱད་བཟང་པོ་འོད་འཛིན་པ་དང་ལྡན་པའི་རྒྱལ་པོ་ཞེས་བྱ་བ་མངའ་སྟེ། དེ་ལས་འོད་ཟེར་བར་ཆད་མྱེད་པར་ཤིན་ཏུ་འབར་བ་ཞེས་བྱ་བ། འོད་
གཟེར་གྱི་འཁོར་བརྒྱ་སྟོང་གྲངས་མྱེད་པ་ཕྲག་བདུན་ཅུ་དང་ལྡན་པ་འབྱུང་སྟེ། དེ་ནམ་བྱང་ཆུབ་སེམས་དཔའ་དགའ་ལྡན་གྱི་གནས་ནས། རང་གི་ལུས་འདོར་བ་དེའི་ཚེ་
འོད་གཟེར་དཔལ་གྱི་རྒྱལ་པོ་ཞེས་བྱ་བ་གཏོང་སྟེ། དེས་འཇིག་རྟེན་གྱི་ཁམས་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་ཀྱི་ཁམས་རབ་ཏུ་སྣང་བར་བྱེད་དོ། །
འཇིག་རྟེན་གྱི་ཁམས་དེ་དག་ན་སེམས་ཅན་དམྱལ་བ་ཆེན་པོ་ཇི་སྙེད་ཡོད་པ་དེ་དག་ཀྱང་ཡོངས་སུ་སྣང་བར་བྱེད་དོ། །དེ་དག་དུ་སེམས་ཅན་

75-1-60a

ཇི་སྙེད་སྐྱེས་པ་དེ་དག་ཀྱང་ཡོངས་སུ་སྣང་བར་བྱེད་དེ། དེ་དག་གིས་ཀྱང་སྣང་བ་དེ་མཐོང་ཞིང་ཤེས་ཏེ། སེམས་ཅན་དེ་དག་གི་སེམས་ཅན་དམྱལ་བའི་སྡུག་བསྔལ་དེ་དག་ཐམས་ཅད་
ཀྱང་ཞི་བར་འགྱུར་རོ། །སེམས་ཅན་དེ་དག་གི་མྱིག་ཡོངས་སུ་སྦྱང་བ་རྣམ་པ་བཅུ་འང་རྣམ་པར་དག་པར་འགྱུར་རོ། །དེ་བཞིན་དུ་རྣ་བ་དང་སྣ་དང་། ལྕེ་དང་ལུས་དང་ཡིད་ཡོངས་སུ་སྦྱང་བ་དག་ཀྱང་
རྣམ་པར་དག་པར་གྱུར་ཏེ། སེམས་ཅན་དམྱལ་བ་དེ་དག་ཀྱང་དགའ་བ་དང་ཉམས་བདེ་བ་ཆེན་པོ་དང་ལྡན་པར་འགྱུར་རོ། །སེམས་ཅན་དམྱལ་བ་དེ་དག་ནས་ཤི་འཕོས་ནས་ཀྱང་དགའ་ལྡན་གྱི་ལྷ་
དག་དང་བསྐལ་བ་མཉམ་པར་སྐྱེ་སྟེ། དེ་དག་དེར་སྐྱེས་ནས་ཀྱང་ལྷའི་རྔ་དགའ་བ་བྱེད་པ་ཞེས་བྱ་བ་སྒྲ་འབྱིན་པ་ཐོས་པར་འགྱུར་ཏེ། ཀྱེ་གྲོགས་པོ་དག་བག་ཡོད་པ་དང་། དེ་བཞིན་གཤེགས་
པ་ལ་དགེ་བའི་རྩ་བ་བསྐྱེད་པ་དང་། སྔོན་དགེ་བའི་བཤེས་གཉེན་བསྙེན་བཀུར་བ་དང་ལྡན་པའི་དགེ་བའི་སྟོབས་དང་ཤུགས་ཀྱིས་འདིར་སྐྱེས་སོ། །དེ་ཉིད་ཀྱི་ཕྱིར་སེམས་ཅན་དམྱལ་བ་
དག་ནས་ཤི་འཕོས་ནས། དེ་བཞིན་གཤེགས་པ་རྣམ་པར་སྣང་མཛད་ཀྱི་མཐུས་ལྷའི་འཇིག་རྟེན་འདིར་སྐྱེས་སོ། །དེ་བཞིན་གཤེགས་པའི་ཞབས་ཀྱི་མཐིལ་གྱི་འཁོར་ལོ་རྩིབས་སྟོང་དང་
ལྡན་པ་ལ་ཀུན་ཏུ་སྣང་ཞིང་མཛེས་པའི་འོད་ཟེར་ཡོད་དེ། དེ་ལ་འོད་འཛིན་པ་དང་ལྡན་པ་ཞེས་བྱ་བའི་དཔེ་བྱད་བཟང་པོའི་འོད་ཡོད་དོ། །དེ་ལས་འོད་གཟེར་བཞི་བཅུ་འབྱུང་སྟེ། དེའི་ནང་ནས་
འོད་གཟེར་གཅིག་ཡོན་ཏན་ཡོངས་སུ་དག་པའི་འོད་ཅེས་བྱ་སྟེ། དེ་ནི་འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་གི་རྡུལ་ཤིན་ཏུ་ཕྲ་བ་སྙེད་སྣང་བར་བྱེད་དོ། །

75-1-60b

ཡུལ་ཇི་ལྟ་བ་དང་བསམ་པ་ཇི་ལྟ་བ་དང་། ཡོངས་སུ་སྨིན་པའི་ཁྱད་པར་ཇི་ལྟ་བ་བཞིན་དུ། མནར་མེད་པའི་སེམས་ཅན་དམྱལ་བ་ཆེན་པོའི་སེམས་ཅན་རྣམས་ཀྱང་སྣང་བར་བྱེད་དེ། 
དེ་དག་དེ་ནས་ཤི་འཕོས་ནས་དགའ་ལྡན་གྱི་ལྷ་དང་སྐལ་པ་མཉམ་པར་སྐྱེའོ། །དེ་དག་དེར་སྐྱེས་ནས་ཀྱང་ལྷའི་རྔ་སྒྲ་ལས། ཀྱེ་བཙུན་པ་ལྷའི་སྲས་པོ་དག་ལེགས་ཀྱིས་བྱང་ཆུབ་སེམས་
དཔའ་རྣམ་པར་སྣང་མཛད་དེ་ཉིད་ལ་ཕྱག་འཚོལ་ཅིག །བྱང་ཆུབ་སེམས་དཔའ་རྣམ་པར་སྣང་མཛད་ནི་འདི་ཡིན་ཏེ། དྲི་མ་དང་བྲལ་བ་ཞེས་བྱ་བའི་ཏིང་ངེ་འཛིན་ལ་མཉམ་པར་གཞག་
ཅིང་བཞུགས་སོ་ཞེས་བྱ་བའི་སྒྲ་ཐོས་པར་འགྱུར་རོ། །དེ་ནས་ལྷའི་བུ་དེ་དག་རྔ་དེས་བསྐུལ་བ་དང་། ཡིད་དུ་འོང་བའི་སྒྲ་འདི་ལྟ་བུ་གང་ནས་བྱུང་ཞེས་ངོ་མཚར་དུ་འཛིན་པར་འགྱུར་རོ། །དེ་ནས་
ཡང་རྔ་དེ་ཉིད་ལས་སྒྲ་འདི་སྐད་དུ་འབྱུང་བར་འགྱུར་ཏེ། ལྷའི་སྲས་པོ་དག་བདག་ནི་ལྷའི་རྔ་ཞེས་བྱ་བ་སྟེ། དགེ་བའི་རྩ་བའི་སྟོབས་དང་ཤུགས་ཀྱིས་གྲུབ་པའོ། །ལྷའི་སྲས་པོ་དག་འདི་ལྟ་སྟེ། 
དཔེར་ན། ལྷའི་རྔ་བོ་ནི་བདག་ཅེས་བྱ་བའི་སྒྲ་རྗོད་ཀྱང་བདག་ལ་བདག་ཏུ་བྱ་བ་མྱེད་དོ། །ལྷའི་སྲས་པོ་དག་དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་ང་ནི་སངས་རྒྱས་ཞེས་
གསུང་སྟེ། དེ་དག་ལ་བདག་དུ་བྱ་བ་མྱི་མངའོ། །བདག་གིར་བྱ་བ་མྱི་མངའོ། །ལྷའི་སྲས་པོ་དག་འདི་ལྟ་སྟེ་དཔེར་ན། བདག་གི་སྒྲ་ནི་ཤར་ཕྱོགས་ནས་ཀྱང་མ་འོངས། ལྷོ་ཕྱོགས་ནས་
ཀྱང་མ་ཡིན། བྱང་ཕྱོགས་ནས་ཀྱང་མ་ཡིན་ཏེ། ཕྱོགས་བཅུ་ཀུན་ནས་ཀྱང་འོངས་པ་མྱེད་དོ། །ལྷའི་སྲས་པོ་དག་དེ་བཞིན་དུ་སངས་རྒྱས་

75-1-61a

བཅོམ་ལྡན་འདས་རྣམས་ཀྱི་ཕྲིན་ལས་རྣམ་པར་སྨིན་པ་ཡང་ཤར་ཕྱོགས་ནས་མ་འོངས། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན་ཏེ། 
ཕྱོགས་བཅུ་ཀུན་ནས་ཀྱང་འོངས་པ་མྱེད་དོ། །ལྷའི་སྲས་པོ་དག་འདི་ལྟ་སྟེ་དཔེར་ན། ཁྱེད་ཀྱི་སྔོན་གྱི་མཐའི་སེམས་ཅན་དམྱལ་བ་རྣམས་ནི་ཤར་ཕྱོགས་ནས་མ་འོངས། ལྷོ་ཕྱོགས་ནས་
མ་ཡིན། བྱང་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན་ཏེ། ཕྱོགས་བཅུ་ཀུན་ནས་ཀྱང་འོངས་པ་མྱེད་དོ། །འོན་ཀྱང་ཕྱིན་ཅི་ལོག་གི་ལས་བྱེད་པ་གཏི་མུག་གི་དྲ་བ་ཅན་རྣམས་
ལ། ལུས་སུ་སྣང་བ་མི་འབྱུང་བ་ཡང་མ་ཡིན་ཏེ། དེ་དག་ཀྱང་རྩ་བ་མྱེད་ཅིང་གནས་པ་མྱེད་པའོ། །བྱང་ཆུབ་སེམས་དཔའ་རྣམ་པར་སྣང་མཛད་ཀྱི་མཐུས་སྣང་བ་ཆེན་པོ་བྱུང་བའི་འོད་
གཟེར་དེ་དག་ཀྱང་། ཤར་ཕྱོགས་ནས་མ་འོངས། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན་ཏེ། ཕྱོགས་བཅུ་ཀུན་ནས་ཀྱང་འོངས་པ་མྱེད་
དོ། །ལྷའི་སྲས་པོ་དག་དེ་བཞིན་དུ་བདག་ཀྱང་ལྷའི་ཏིང་ངེ་འཛིན་དང་། དགེ་བའི་རྩ་བ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་དབྱངས་རྣམ་པར་དག་པའི་མཐུས་ཕྱུང་བ་སྟེ། ཆོ་འཕྲུལ་
གྱི་རྣམ་པ་འདི་འདྲ་བ་དག་སྟོན་ཏོ། །ལྷའི་སྲས་པོ་དག་འདི་ལྟ་སྟེ་དཔེར་ན། རིའི་རྒྱལ་པོ་རི་རབ་འདི་ནི་ཤར་ཕྱོགས་ནས་མ་འོངས། ལྷོ་ཕྱོགས་ནས་མ་ཡིན།  བྱང་ཕྱོགས་ནས་མ་
ཡིན། ནུབ་ཕྱོགས་ནས་མ་ཡིན་ཏེ། ཕྱོགས་བཅུ་ཀུན་ནས་ཀྱང་འོངས་པ་མྱེད་དོ། །ལྷའི་སྲས་པོ་དག་འོན་ཀྱང་སུམ་བཅུ་རྩ་གསུམ་པའི་ལྷ་རྣམས་ལོངས་སྤྱོད་པ་དང་། ཡོངས་སུ་

75-1-61b

སྤྱོད་པ་དང་། བདེ་བའི་རིམ་གྲོའི་ཕྱིར་རྣམ་པ་འདི་ལྟ་བུས་ཉེ་བར་གནས་སོ། །ལྷའི་སྲས་པོ་དག་བདག་ཀྱང་ལྷའི་རྔ་སྟེ། དེ་བཞིན་དུ་མཁྱེན་པར་མཛོད་ཅིག །ལྷའི་སྲས་པོ་དག་འདི་
ལྟ་སྟེ་དཔེར་ན། འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་གི་རྡུལ་ཤིན་ཏུ་ཕྲ་བ་སྙེད་ཅིག་ཐམས་ཅད་རྡུལ་ཤིན་ཏུ་ཕྲ་མོར་བླགས་ཏེ། རྡུལ་ཕྲ་མོ་ཇི་སྙེད་བྱུང་བ་དེ་སྙེད་ཀྱི་
སེམས་ཅན་ཞིག་ཡོངས་སུ་རྟོག་པར་ཉེ་བར་བཟུང་སྟེ། ཚོགས་ཤིང་འདུས་པར་གྱུར་ཀྱང་། བདག་ནི་དེ་དག་ཐམས་ཅད་བསམ་པ་ཇི་ལྟ་བ་བཞིན་དུ་ལེགས་པར་བཤད་པས་ཚིམ་པར་
བྱེད་དེ། བདག་ལ་སྐྱོ་བ་འམ་ཉམ་ཆུང་བར་འགྱུར་བ་འམ། དྲེགས་པ་འམ། རློམ་པ་མྱེད་དོ། །ལྷའི་སྲས་པོ་དག་དེ་བཞིན་དུ་བྱང་ཆུབ་སེམས་དཔའ་རྣམ་པར་སྣང་མཛད་དྲི་མ་དང་
བྲལ་བའི་ཏིང་ངེ་འཛིན་ལ་བཞུགས་པའི་ཕྱག་གཡས་པའི་མཐིལ་གྱི་དཔེ་བྱད་བཟང་པོ་གཅིག་ལས་འོད་གཟེར་གཅིག་བྱུང་བ་ཡང་དེ་སྙེད་དུ་རྣམ་པར་འཕྲུལ་ཞིང་འབྱུང་སྟེ། དེ་ནི་ཉན་ཐོས་དང་
རང་སངས་རྒྱས་རྣམས་ཀྱིས་ཀྱང་ཤེས་པར་དཀའ་ན། སེམས་ཅན་རྣམས་ཀྱིས་ལྟ་ཅི་སྨོས། ལྷའི་སྲས་པོ་དག་ལེགས་སོ་ལེགས་སོ། །བྱང་ཆུབ་སེམས་དཔའ་བལྟ་བའི་དོན་དུ་
བཞུད་ཅིང་། །ཉེ་བར་གཞུད་ཅིང་། །བསྙེན་བཀུར་མཛོད་ཅིག །བསྟེན་པར་མཛོད་ཅིག །དགེ་བའི་རྩ་བ་དག་གི་བར་ཆད་དུ་གྱུར་ཏ་རེ། ལྷའི་སྲས་པོ་དག་འདི་ལྟ་སྟེ་དཔེར་ན། བསྐལ་
པའི་མྱེ་བྱུང་བའི་ཚེ། རིའི་རྒྱལ་པོ་རི་རབ་ལྟ་བུ་ཡང་རྨེག་མྱེད་པར་མྱི་སྣང་བར་འགྱུར་རོ། །ལྷའི་སྲས་པོ་དག་དེ་བཞིན་དུ་འདོད་ཆགས་ཀྱིས་ཀུན་ནས་འཁོར་བའི་སེམས་སུ་གྱུར་ནས་

75-1-62a

སངས་རྒྱས་རྗེས་སུ་དྲན་པ་རྣམ་པར་བཀོད་པ་ཙམ་ཡང་མེད་པར་འགྱུར་གྱིས། དེའི་ཕྱིར་ལྷའི་སྲས་པོ་དག་ཁྱེད་ཀྱིས་དྲིན་དུ་གཟོ་བར་མཛོད་ལ། དྲིན་དུ་མི་གཟོ་བ་མེད་པར་མཛོད་
ཅིག །ལྷའི་བུ་བྱས་པ་མྱི་དྲན་པ་དག་ནི་ལྷ་མ་ཡིན་གྱི་གཡུལ་དུ་ཕལ་ཆེར་གཞན་གྱིས་གསད་ཅིང་འཆི་བར་འགྱུར་ཏེ། འདི་ནས་ཤི་འཕོས་ནས་ཀྱང་དྲིན་དུ་མི་བཟོ་བའི་སེམས་ཅན་དེ་དག་ནི་ཕལ་
ཆེར་སེམས་ཅན་དམྱལ་བར་འདོང་བར་འགྱུར་རོ། །ལྷའི་སྲས་པོ་དག་ཁྱེད་འོད་གཟེར་ཆེན་པོ་སྣང་བ་གང་གིས་མཐུས། སེམས་ཅན་དམྱལ་བ་དེ་དག་ནས་ཤི་འཕོས་ཏེ། འདིར་སྐྱེས་
པར་གྱུར་པའི་དགེ་བའི་རྩ་བ་དེ་ཉིད་རྒྱ་ཆེན་ཡོངས་སུ་བསྔོ་བ་མཛོད་ཅིག །ལྷའི་སྲས་པོ་དག་ལྷའི་རྔ་བདག་ནི་བུད་མེད་མ་ཡིན། སྐྱེས་པ་མ་ཡིན་ཏེ། བསོད་ནམས་ཀྱི་སྤྱོད་པ་བརྒྱ་ཕྲག་འདི་
སྙེད་ཀྱང་ཡོངས་སུ་བརྗོད་དོ། །ལྷའི་སྲས་པོ་དག་འདི་ན་ལྷའི་བུ་དང་ལྷའི་བུ་མོ་དག་གི་ལོངས་སྤྱོད་གཞལ་མྱེད་ཁང་གི་ལོངས་སྤྱོད་དམ། བཟའ་ཤིང་གི་ར་བའི་ལོངས་སྤྱོད་གང་ཡོད་པ་དེ་དག་ཀྱང་
མཚན་ཉིད་དེ་ལྟ་བུར་བལྟའོ། །ལྷའི་སྲས་པོ་དག་ཇི་ལྟར་བདག་མ་སྐྱེས་མ་འགགས་པ་དེ་བཞིན་དུ་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་དག་ཀྱང་མ་
སྐྱེས་མ་འགགས་པར་མཁྱེན་པར་མཛོད་ཅིག །ལྷའི་སྲས་པོ་དག་འདི་ནི་ཏིང་ངེ་འཛིན་གནས་མྱེད་པའི་ཕྱག་རྒྱ་ཞེས་བྱ་བ་ལ་འཇུག་པར་རྟོགས་པར་མཛོད་ཅིག །དེ་ནས་ལྷའི་བུ་དེ་དག་ངོ་
མཚར་དང་རྨད་དུ་གྱུར་ཏེ། མེ་ཏོག་གི་སྤྲིན་སྟོང་ཕྲག་བཅུ་དང་སྤོས་ཀྱི་སྤྲིན་སྟོང་ཕྲག་བཅུ་དང་། རོལ་མོའི་སྤྲིན་སྟོང་ཕྲག་བཅུ་དང་། རྒྱལ་མཚན་གྱི་སྤྲིན་སྟོང་ཕྲག་བཅུ་དང་། གདུགས་ཀྱི་སྤྲིན་

75-1-62b

སྟོང་ཕྲག་བཅུ་དང་། བསྟོད་པའི་སྤྲིན་སྟོང་ཕྲག་བཅུ་དག་མངོན་པར་སྤྲུལ་ཏེ། བྱང་ཆུབ་སེམས་དཔའ་རྣམ་པར་སྣང་མཛད་གྱི་གཞལ་མྱེད་ཁང་གང་ན་བ་དེར་སོང་སྟེ། ཕྱིན་ནས་ཀྱང་གཞལ་
མྱེད་ཁང་ལ་ཕྱག་འཚལ་ཞིང་གནས་པར་གྱུར་ཀྱང་། བྱང་ཆུབ་སེམས་དཔའ་དེ་མ་མཐོང་བ་དང་། ལྷའི་བུ་ལ་ལ་འདི་སྐད་ཅེས་འཛེར་ཏེ། ཀྱེ་གྲོགས་པོ་དག་བྱང་ཆུབ་སེམས་དཔའ་དེ་ནི་ལྷའི་
ཡུལ་འདི་ནས་ཤི་འཕོས་ཏེ། མྱིའི་འཇིག་རྟེན་དུ་རྒྱལ་པོ་ཟས་གཙང་མའི་ཁྱིམ་དུ། ལྷ་མོ་སྒྱུ་མའི་སྐུ་ཙན་དན་གྱི་ཁང་པ་བརྩེགས་པ་ཡོད་པར་རྫུས་ཏེ་སྐྱེས་ཀྱིས་ལྷའི་བུ་དག་ལྷའི་
མིག་གིས་ལེགས་པར་ལྟོས་ཤིག་ཅེས་ནས། དེ་དག་གིས་ལྟས་པ་དང་། བྱང་ཆུབ་སེམས་དཔའ་དེ་ཚངས་པའི་རིས་ཀྱི་ལྷའི་བུ་རྣམས་དང་། དེ་བཞིན་དུ་འདོད་པ་ལ་སྤྱོད་པའི་ལྷའི་བུ་ཐམས་
ཅད་ཀྱིས་མཆོད་ཅིང་རིམ་གྲོར་བྱས་ཏེ། དེ་ན་འདུག་པ་མཐོང་ངོ་། །དེ་ནས་ལྷའི་བུ་དེ་དག་འདི་སྙམ་དུ་གྱུར་ཏེ། བདག་ཅག་གིས་བྱང་ཆུབ་སེམས་དཔའ་དེ་མ་མཐོང་ངམ། དེ་དང་མ་སྨྲས་སྟེ། བག་
དབབ་པ་མ་ཐོབ་ན། སེམས་སྐད་ཅིག་དུ་ཡང་དགའ་ལྡན་གྱི་གནས་ན་འཁོད་པར་དགའ་བའི་སེམས་བསྐྱེད་པའི་མི་ཅིས། འཛམ་བུའི་གླིང་དུ་མྱི་འདོང་དུ་མི་རུང་ངོ་ཞེས་ནས། ལྷའི་བུ་དེ་དག་
རེ་རེ་ཞིང་ཡང་ལྷའི་བུ་མོ་བྱེ་བ་ཕྲག་བཅུའི་འཁོར་དང་བཅས་ཏེ། འདོང་བར་བྱས་པ་དང་། ལྷའི་བུ་དེ་དག་གིས་དེ་ལྟར་འདོད་པའི་སེམས་བསྐྱེད་མ་ཐག་ཏུ་ལྷའི་རྔ་དེ་ལས་སྒྲ་འབྱུང་བ། ལྷའི་སྲས་པོ་དག་
བྱང་ཆུབ་སེམས་དཔའ་དེ་ནི་སྐྱེ་བའང་མྱེད། ཤི་འཕོ་བའང་མྱེད་དེ། བྱང་ཆུབ་སེམས་དཔའ་སེམས་དཔའ་ཆེན་པོ་དག་ནི་ཤི་འཕོ་བ་མྱེད་པའི་མངོན་པར་ཤེས་པ་དང་ལྡན་པ་དག་སྟེ། དེ་དག་ནི་

75-1-63a

སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་མིག་ལམ་དུ་སྣང་བར་འགྱུར་རོ། །ལྷའི་སྲས་པོ་དག་འདི་ལྟ་སྟེ་དཔེར་ན། བདག་ནི་ཁྱེད་ཀྱི་མིག་གི་ལམ་གྱི་མྱི་མཐོང་སྟེ། མྱིག་གི་ལམ་
ལས་འདས་ཀྱང་། ལྷའི་སྲས་པོ་ཁྱེད་ལ་སྒྲ་བརྗོད་དོ། །ལྷའི་སྲས་པོ་དག་དེ་བཞིན་དུ་བྱང་ཆུབ་སེམས་དཔའ་ཏིང་ངེ་འཛིན་དྲི་མ་དང་བྲལ་བ་ལ་མཉམ་པར་གཞག་པ་ནི། མྱིག་གིས་སྣང་བ་མ་ཡིན་ཡང་སྐྱེ་བའི་སྐྱེ་
མཆེད་ཐམས་ཅད་དུ་སྣང་སྟེ། འོན་ཀྱང་བྱང་ཆུབ་སེམས་དཔའ་ལ་རྟོག་པ་མྱེད་དོ། །རྣམ་པར་རྟོག་པ་མྱེད་དོ། །གཡོ་བ་མྱེད་དོ། །སེམས་དཔའ་མྱེད་དོ། །དེ་བས་ན་ལྷའི་སྲས་པོ་དག་ཁྱེད་ཀྱིས་བླ་ན་
མྱེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ལ། བསམ་པ་ཡོངས་སུ་སྦྱོང་སྟེ། སྤྱོད་པ་ལ་གནོས་ལ། ལས་ཀྱི་སྒྲིབ་པ་དང་། ཉོན་མོངས་པའི་སྒྲིབ་པ་དང་། རྣམ་པར་སྨིན་
པའི་སྒྲིབ་པ་དང་། ལྟ་བའི་བསྒྲིབས་པ་བཤིགས་པར་གྱིས་ཏེ། ལུས་ཀྱི་ལས་དང་ངག་གི་ལས་དང་། ཡིད་ཀྱི་ལས་ཀུན་ཏུ་བཟང་པོ་ཆོས་ཀྱི་དབྱིངས་ཀྱིས་ཀླས་པས། སེམས་ཅན་གྱི་ཁམས་སུ་
མྱིང་དང་ལུས་བྱིན་གྱིས་བརློབས་ཤིག །སེམས་ཅན་གྱི་ཁམས་དང་མཉམ་པའི་ལུས་ཀྱིས་སེམས་ཅན་གྱི་ཁམས་དང་། མཉམ་པའི་མགོ་བྱིན་གྱིས་རློབས་ཤིག །སེམས་ཅན་གྱི་ཁམས་དང་མཉམ་
པའི་མགོས་སེམས་ཅན་གྱི་ཁམས་དང་མཉམ་པའི་ལྕེ་བྱིན་གྱིས་རློབས་ཤིག །སེམས་ཅན་གྱི་ཁམས་དང་མཉམ་པའི་ལྕེས་སྒྲིབ་པ་དེ་དག་ཉེས་པ་ལ་ཉེས་པར་གཤོགས་ཤིག །དེ་སྐད་ཅེས་བརྗོད་
པ་དང་། ལྷའི་བུ་དེ་དག་ངོ་མཚར་དང་རྨད་དུ་གྱུར་ཏེ། རབ་ཏུ་དགའ་ཞིང་སེམས་བདེ་བར་གྱུར་ནས། ཡང་ལྷའི་རྔ་དེ་ལས་བྱང་ཆུབ་སེམས་དཔའ་རྣམས་སྡིག་པ་འཆགས་པའི་རྣམ་པ་ཇི་ལྟ་བུ་

75-1-63b

ཞིག་ཡོད་ཅེས་ཕྱིར་འདྲིའོ། །དེ་ནས་ལྷའི་རྔ་དེ་བྱང་ཆུབ་སེམས་དཔའ་དེའི་ཏིང་ངེ་འཛིན་གྱི་བྱིན་གྱིས་རླབས་དང་། ལྷའི་བུ་དེ་དག་གི་དགེ་བའི་རྩ་བའི་སྟོབས་དང་། བྱིན་གྱིས་རླབས་ཀྱིས་རྣམ་པ་འདི་
ལྷའིུའི་སྒྲ་འབྱིན་ཏོ། །ལྷའི་སྲས་པོ་དག་ལས་ནི་ཤར་ཕྱོགས་ནས་འོངས་ཏེ། སེམས་ལ་གནས་པ་མ་ཡིན། འདུག་པ་མ་ཡིན། ཚོགས་སུ་བསྩགས་པ་མ་ཡིན། ཕུང་པོར་གྱུར་པ་མ་ཡིན་
ཏེ། ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན། ལས་དེ་ནི་ཕྱོགས་བཅུ་ཀུན་ནས་ཀྱང་འོངས་ཏེ་གནས་པ་མ་ཡིན་ནོ། །དེ་ལྟར་དེ་ནི་བྱང་ཆུབ་སེམས་དཔས་ཕྱིན་
ཅི་ལོག་ལས་བྱུང་བ་སྟེ། གནས་མྱེད་པར་ཡང་དག་པར་ཤེས་པས། དེའི་ཕྱིར་དེ་ལ་འགྱོད་པ་མྱེད་དོ། །ལྷའི་སྲས་པོ་དག་འདི་ལྟ་སྟེ་དཔེར་ན། ལྷའི་རྔ་བདག་ནི་ལས་ཀྱི་རྣམ་པར་སྨིན་པ་ཇི་ལྟ་བ་དང་། 
སྤྱོད་པ་ཇི་ལྟ་བ་དང་། ཚུལ་ཁྲིམས་ཇི་ལྟ་བ་དང་། དགའ་བ་ཇི་ལྟ་བ་དང་། ཤིན་ཏུ་བྱང་བ་ཇི་ལྟ་བ་དང་། ཏིང་ངེ་འཛིན་ཇི་ལྟ་བ་བཞིན་དུ་བདག་ཅེས་བརྗོད་དོ། །ལྷའི་སྲས་པོ་དག་དེ་བཞིན་དུ་སངས་རྒྱས་བཅོམ་ལྡན་
འདས་རྣམས་དང་། བྱང་ཆུབ་སེམས་དཔའ་རྣམས་ཀྱང་བདག་ཅེས་བྱ་བ་དང་། བདག་གི་ཞེས་བྱ་བ་དང་། སེམས་ཅན་ཞེས་བྱ་བར་གསུང་བརྗོད་ཅིང་འདོད་ཆགས་དང་ཞེ་སྡང་དང་གཏི་མུག་དང་། 
ལས་དང་བྱ་བའི་གསུང་ཡང་བརྗོད་དེ། ལྷའི་སྲས་པོ་དག་བདག་ཅེས་བྱ་བ་མེད་དོ། །བདག་མྱེད་པར་བདག་གི་ཞེས་བྱ་བ་མྱི་དམྱིགས་སོ། །དེ་དག་གི་ལས་ཀྱི་རྣམ་པ་ལམ་གྱི་རྒྱུད་དྲུག་དུ་རྣམ་པར་སྨིན་པར་
འགྱུར་བ་བྱས་པ་དེ་དག་ཀྱང་ཤར་ཕྱོགས་ནས་མྱི་དམིགས་སོ། །ལྷོ་ཕྱོགས་ནས་མ་ཡིན། ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན་ཏེ། ཕྱོགས་བཅུ་ཀུན་ནས་ཀྱང་དམྱིགས་པར་མི་

75-1-64a

རུང་ངོ་། །ལྷའི་སྲས་པོ་དག་འདི་ལྟ་སྟེ་དཔེར་ན། བདག་གི་སྒྲ་ནི་ལྷའི་བུ་ཡོངས་སུ་མ་དག་པ་རྣམས་ཀྱི་རྣ་ལམ་དུ་མི་འགྲོ་བས། སེམས་ཅན་དམྱལ་བ་རྣམས་བསྐུལ་ཀྱང་ཐོས་པར་མྱི་འགྱུར་ཏེ། 
སྒྲ་དེ་ནི་མ་སྐྱེས་མ་འགགས་པའོ། །ལྷའི་སྲས་པོ་དག་དེ་བཞིན་དུ་ལས་ཐམས་ཅད་ཀྱང་མ་སྐྱེས་མ་འགགས་པ་སྟེ། ཇི་ལྟར་ཡོངས་སུ་སྦྱངས་པ་དང་། ཇི་ལྟར་བསྩགས་པའི་ཚུལ་དུ་འབྲས་བུ་ཡང་དག་པར་སྨིན་
པར་བྱེད་དེ། ལྷའི་སྲས་པོ་དག་འདི་ལྟ་སྟེ་དཔེར་ན། བདག་གི་སྒྲ་ནི་བསྐལ་པ་ཁྲག་ཁྲིག་དུ་བརྗོད་ཀྱང་རྣམ་པར་རྟོག་པ་མྱེད་པས་ཟད་པ་མྱེད་དོ། །ཐུག་པ་མྱེད་དོ། །འགྲོ་བ་མྱེད་དོ། །
འོང་བ་མྱེད་དོ། །ལྷའི་སྲས་པོ་དག་གང་ལ་འགྲོ་བ་དང་། འོང་བ་ཡོད་པ་དེ་དག་ལ་ནི་རྟག་པ་འམ། ཆད་པ་དག་ཀྱང་ཡོད་པར་སྣང་སྟེ། སངས་རྒྱས་བཅོམ་ལྡན་འདས་རྣམས་ནི་ལྡེམ་པོ་ངག་གིས་སེམས་
ཅན་སྨིན་པར་མཛད་པའི་དོན་དུ་སྟོན་པ་མ་གཏོགས་པར་རྟག་པ་འམ་ཆད་པའི་ཆོས་སྟོན་པ་མི་མཛད་དོ། །ལྷའི་སྲས་པོ་དག་འདི་ལྟ་སྟེ་དཔེར་ན། སྒྲ་དེ་ནི་བསམ་པ་ཇི་ལྟ་བ་བཞིན་དུ་འཇིག་རྟེན་
གྱི་ཁམས་ཚད་མེད་པར་དབྱངས་ཀྱིས་གོ་བར་བྱེད་དོ། །ལྷའི་སྲས་པོ་དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་མངོན་དུ་སྟོན་པ་མཛད་དོ། ལྷའི་
སྲས་པོ་དག་འདི་ལྟ་སྟེ་དཔེར་ན། ཤེལ་གྱི་མེ་ལོང་གི་དཀྱིལ་འཁོར་སྒྲོལ་མ་ཞེས་བྱ་བ་འཇིག་རྟེན་གྱིས་ཁམས་བཅུའི་ཚད་དང་མཉམ་པ་དག་ཅིང་གསལ་ལ་མདོག་ཤིན་ཏུ་བཟང་བ་ཡོད་དེ། དེ་ལ་འཇིག་
རྟེན་གྱི་ཁམས་ཚད་མྱེད་པ་དག་ནས་ཀྱང་། རིའི་གཟུགས་བརྙན་དང་། སེམས་ཅན་དེ་དག་ཐམས་ཅད་ཀྱི་གཟུགས་བརྙན་ཀྱང་རབ་ཏུ་སྣང་ན། ལྷའི་སྲས་པོ་དེ་དག་ལ་ཇི་སྙམ་དུ་སེམས། དེ་ལྟར་

75-1-64b

མེ་ལོང་གི་དཀྱིལ་འཁོར་དེ་ལ་སེམས་ཅན་དམྱལ་བ་པ་དང་། བྱོལ་སོང་གི་སྐྱེ་གནས་པ་དང་། གཤིན་རྗེའི་འཇིག་རྟེན་པའི་སེམས་ཅན་མང་པོ་སྣང་བས། ཡོངས་སུ་མ་དག་པར་མྱི་འགྱུར་རམ། 
ལུས་ཤིན་ཏུ་མི་སྡུག་པར་གནས་པ་དེ་དག་ཀྱང་། མེ་ལོང་དེ་ལ་འཕོས་བ་འམ་གནས་པ་འམ། སེམས་དང་ལྡན་པར་གྱུར་པ་ཡོད་དམ་མྱེད། སྨྲས་པ་དེ་ལྟ་བུ་ནི་མེད་དོ། །སྨྲས་པ་ལྷའི་སྲས་པོ་
དག་དེ་བཞིན་དུ། ལས་རྣམས་ཀྱང་འཕོ་བ་མེད་འགྲོ་བ་འང་མེད། གནས་པ་འང་མེད་དེ། དགེ་བའི་རྩ་བ་རྣམ་པར་སྨིན་པ་ཡང་མྱི་སྣང་བ་མ་ཡིན་ནོ། །འདི་ལྟ་སྟེ་དཔེར་ན། སྒྱུ་མ་ནི་མྱིག་བསླུ་
བ་བྱེད་དོ། །ལྷའི་སྲས་པོ་དག་དེ་བཞིན་དུ་གང་གིས་ལས་རྣམས་ཤེས་པ་ཏེ་མཐོང་བ་དང་། ཁོང་དུ་ཆུད་པ་དེ་དག་གི་སྡིག་པ་བཤགས་པ་ནི་ཤིན་ཏུ་རྣམ་པར་དག་པར་འགྱུར་རོ། །ཤིན་ཏུ་བསྟན་བ་འདི་
བསྟན་པའི་ཚེ། འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་གི་རྡུལ་ཤིན་ཏུ་ཕྲ་བ་སྙེད་ཀྱི་དགའ་ལྡན་གནས་ཀྱི་ལྷའི་བུ་དེ་དག་ཐམས་ཅད་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་པར་གྱུར་ཏོ། །
འདོད་པ་ལ་སྤྱོད་པའི་ལྷའི་རིས་དྲུག་གི་ལྷའི་བུ་ཚད་མེད་བསམ་གྱིས་མི་ཁྱབ་པ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །འདོད་པ་ལ་སྤྱོད་པའི་ལྷའི་རིས་དྲུག་པོ་དེ་དག་
གིས་ལྷའི་བུ་མོ་རྣམས་ཀྱང་བུད་མེད་ཀྱི་ལུས་དེ་ལས་གྱུར་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་གྱུར་ཏོ། །དེ་ནས་ལྷའི་བུ་དེ་དག་གིས་ཀུན་ཏུ་བཟང་པོའི་ཡོངས་སུ་བསྔོ་བས་
རྒྱ་ཆེར་བཤགས་ཏེ། ས་བཅུ་འཐོབ་པ་དང་། ཏིང་ངེ་འཛིན་སྟོབས་ཀྱི་རྒྱན་ཡོངས་སུ་འཐོབ་པའི་དོན་དུ། སེམས་ཅན་གྱི་ཁམས་དང་། མཉམ་པའི་ལུས་ཀྱི་ལས་དང་། ངག་གི་ལས་

75-1-65a

བཟང་པོའི་ཡོངསུ་བསྔོ་བས་རྒྱ་ཆེར་བཤགས་པ་བྱས་ནས། དེ་དག་ལས་ཀྱི་སྒྲིབ་པ་རྣམ་པར་དག་པ་དང་། བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་རིན་པོ་ཆེ་བདུན་གྱི་པད་མོ་རྡུལ་
ཤིན་ཏུ་ཕྲ་བ་སྙེད་ལ་འཁོད་ཅིང་། འོད་ཆེན་པོ་རབ་ཏུ་གཏོང་བ་མཐོང་བར་འགྱུར་ཏེ། དེ་དག་གི་དཔེ་བྱད་བཟང་པོ་རེ་རེ་ནས་ཀྱང་སེམས་ཅན་གྱི་ཁམས་དང་། མཉམ་པའི་འོད་གཟེར་མང་པོ་བྱུང་སྟེ། 
འོད་གཟེར་དེ་དག་ལ་ཡང་སེམས་ཅན་གྱི་ཁམས་དང་། མཉམ་པའི་དེ་བཞིན་གཤེགས་པ་བཞུགས་ཤིང་། སེམས་ཅན་རྣམས་ལ་བསམ་པ་བཞིན་དུ་ཆོས་སྟོན་པ་མཐོང་བར་གྱུར་ཀྱང་། དེ་ཙམ་གྱིས་ཏིང་ངེ་
འཛིན་དྲི་མ་དང་བྲལ་བའི་སྤྱོད་ཡུལ་གྱི་ཆ་ཤས་ཙམ་ཡང་ལེགས་པར་མཐོང་བར་མ་གྱུར་ཏོ། །དེ་ནས་ལྷའི་བུ་དེ་དག་གིས་མེ་ཏོག་གི་སྤྲིན་ལས་སྩོགས་པ། སྔ་མ་དེ་དག་དང་བ་སྤུའི་བུ་ག་རེ་རེ་ནས་ཀྱང་སེམས་ཅན་གྱི་
ཁམས་དང་། མཉམ་པའི་མེ་ཏོག་གི་སྤྲིན་མངོན་པར་སྤྲུལ་ཏེ། བྱང་ཆུབ་སེམས་དཔའ་རྣམ་པར་སྣང་མཛད་དང་། དེ་བཞིན་གཤེགས་པ་མཐའ་ཡས་པ་ལ་མཆོད་པ་བྱེད་པར་གྱུར་ཏེ། །མེ་ཏོག་ཇི་སྙེད་
ཅིག་གཏོང་བ་དེ་དག་ཐམས་ཅད་ཀྱང་། དེ་བཞིན་གཤེགས་པའི་སྐུ་གཟུགས་སུ་གནས་པར་གྱུར་ཏོ། །སྤོས་ཀྱི་སྤྲིན་གྱི་ཆར་རབ་ཏུ་ཕབ་པ་དེ་དག་གིས་འཇིག་རྟེན་གྱི་ཁམས་སངས་རྒྱས་ཀྱི་ཞིང་ཚད་མེད་པ་རྡུལ་
ཤིན་ཏུ་ཕྲ་བ་སྙེད་དུ། སེམས་ཅན་གང་གི་ལུས་ལ་བབ་པ། དེ་དག་ཀྱང་འདི་ལྟ་སྟེ་དཔེར་ན། བསམ་གཏན་བཞི་པ་ལ་མཉམ་པར་བཞག་པའི་དགེ་སློང་གི་ལུས་ཀྱི་བདེ་བ་དེ་ལྟ་བུ་དང་ལྡན་པར་
གྱུར་ཏོ། །གང་ལ་ལས་ཀྱི་སྒྲིབ་པའི་ཉེས་པ་མེད་པ་དེ་དག་ནི། སྤོས་ཀྱི་དྲི་དེ་ཚོར་བ་ཙམ་གྱི་གཟུགས་དང་། སྒྲ་དང་དྲི་དང་རོ་དང་། རེག་བྱ་ལས་བྱུང་བའི་ཉོན་མོངས་པ་ཐམས་ཅད་བྱང་བར་གྱུར་ཏེ། 

75-1-65b

ནང་གི་དངོས་པོའི་ཉོན་མོངས་པ་ལྔ་བརྒྱ་དང་། ཕྱི་རོལ་གྱི་དངོས་པོའི་ཉོན་མོངས་པ་ལྔ་བརྒྱ་དང་། འདོད་ཆགས་ལ་སྤྱོད་པའི་ཉོན་མོངས་པ་སྟོང་ཕྲག་ཉི་ཤུ་རྩ་གཅིག་དང་། ཞེ་སྡང་ལ་སྤྱོད་པའི་ཉོན་མོངས་པ་སྟོང་ཕྲག་ཉི་
ཤུ་རྩ་གཅིག་དང་། གཏི་མུག་ལ་སྤྱོད་པའི་ཉོན་མོངས་པ་སྟོང་ཕྲག་ཉི་ཤུ་རྩ་གཅིག་དང་། ཆ་མཉམ་པ་ལ་སྤྱོད་པའི་ཉོན་མོངས་པ་སྟོང་ཕྲག་ཉི་ཤུ་རྩ་གཅིག་དང་། དེ་བཞིན་དུ་འཕྲལ་གྱི་འདོད་ཆགས་ལ་སྤྱོད་པ་དང་། 
འཕྲལ་གྱི་ཞེ་སྡང་ལ་སྤྱོད་པ་དང་། འཕྲལ་གྱི་གཏི་མུག་ལ་སྤྱོད་པ་དང་། འཕྲལ་གྱི་ཆ་མཉམ་པ་ལ་སྤྱོད་པའི་ཉོན་མོངས་པ་དང་། མི་ཤེས་པ་དེ་དག་ཐམས་ཅད་ཀྱང་བྱང་བར་གྱུར་ཏོ། །གང་གིས་འོད་གཟེར་
སྤོས་གྱིས་ཕུང་པོ་གཟི་བརྗིད་རྣམ་པར་འཕྲུལ་པའི་འོད་རབ་ཏུ་འཐོབ་པའི་དོན་དུ། དགེ་བའི་རྩ་བ་ཡོངས་སུ་སྦྱངས་ཤིང་། བསྐྱེད་པ་དེ་དག་གིས་གདུགས་ཀྱི་སྤྲིན་དེ་དག་མིག་ལམ་དུ་མཐོང་བར་གྱུར་ཏེ། དེ་དག་གིས་
ཀྱང་འཁོར་ལོས་བསྒྱུར་བ། གང་ག་ཀླུང་གི་བྱེ་མ་སྙེད་ཀྱི་དགེ་བའི་རྩ་བ་བསྐྱེད་པར་གྱུར་ཏོ། །དེ་ནི་འདི་ལྟར་འཁོར་ལོས་བསྒྱུར་བའི་ས་གསེར་གྱི་དྲ་བས་དག་པ་འཐོབ་པའི་ཕྱིར། དགེ་བའི་རྩ་བ་རབ་ཏུ་བསྐྱེད་པར་
གྱུར་ཏེ། དེ་ལ་གནས་པའི་བྱང་ཆུབ་སེམས་དཔའ་ནི་འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་གི་རྡུལ་ཤིན་ཏུ་ཕྲ་བ་སྙེད་དུ་འཁོར་ལོས་བསྒྱུར་བར་བྱེད་དོ། །དེར་སེམས་ཅན་ཡོངས་
སུ་སྨིན་པར་འགྱུར་རོ། །འདི་ལྟ་སྟེ་དཔེར་ན། བཅོམ་ལྡན་འདས་དེ་བཞིན་གཤེགས་པ་འཁོར་ལོའི་བློ་གྲོས་ཀྱི་སངས་རྒྱས་ཀྱི་ཞིང་འཇིག་རྟེན་གྱི་ཁམས་མེ་ལོངས་
གི་དཀྱིལ་འཁོར་ལྟར་སྣང་བ་ཞེས་བྱ་བ་དེ་ན་བཅོམ་ལྡན་འདས་དེའི་སྤྲུལ་པ་དགེ་སློང་ཕ་དང་། དགེ་སློང་མ་དང་། དགེ་བསྙེན་ཕ་དང་། དགེ་བསྙེན་མའི་གཟུགས་དང་གཞུང་དེ་བཞིན་དུ་སྐྱེས་པའི་རབས་ཀྱི་སྡེའི་ཁྱད་པར་ཐམས་ཅད་

75-1-66a

ཀྱིས་འཇིག་རྟེན་གྱི་ཁམས་ཚད་མེད་པ་དག་ཏུ་མྱི་འགྲོ་བ་དེ་ལྟ་བུས་སྐད་ཅིག་མེད་དོ། །ཐང་ཅིག་མེད་དེ། ཡུད་ཙམ་མེད་དོ། །དེ་བཞིན་གཤེགས་པ་དེའི་མཚན་ཀྱང་གྲག་སྟེ། ཐོས་ནས་སངས་
རྒྱས་ཀྱི་ཞིང་དེར་སྐྱེས་པར་འགྱུར་རོ། །དེ་བཞིན་དུ་འཁོར་ལོས་སྒྱུར་བའི་ས་གསེར་གྱི་དྲ་བས་དག་པ་ལ་གནས་པའི་བྱང་ཆུབ་སེམས་དཔའི་རྣམ་པར་འཕྲུལ་པ་ཤིན་ཏུ་གསལ་བའི་མཚམས་མེད་པའི་འོད་གཟེར་གྱིས་ཕྲོགས་
པའི་སེམས་ཅན་དེ་དག་ཐམས་ཅད་ཀྱང་། དགེ་བའི་རྩ་བ་དེ་དག་གིས་སེམས་ཅན་ཡོངས་སུ་འདུལ་ཞིང་ས་བཅུ་འཐོབ་པར་འགྱུར་རོ། །འདི་ལྟ་སྟེ་དཔེར་ན། ཚད་མེད་པའི་བསམ་གཏན་ཐོབ་པ་ནི། ཇི་སྲིད་དུ་བསམ་
གཏན་ཡོངས་སུ་ཉམས་པར་མ་གྱུར་པ་དེ་སྲིད་དུ་ཚངས་པའི་གཞལ་མེད་ཁང་ཡང་མཐོང་ལ། ཚངས་པའི་འཇིག་རྟེན་ན་བདེ་བ་གང་ཡོད་པ་དེ་དག་ཀྱང་མྱོང་བ་ཡིན། དེ་བཞིན་དུ་བྱང་ཆུབ་སེམས་དཔའ་འཁོར་
ལོས་བསྒྱུར་བའི་ས་གསེར་གྱི་དྲ་བས་དག་པ་ལ་གནས་པའི་གཙུག་གི་རིན་པོ་ཆེའི་འོད་ཀྱིས་སུ་ལ་ཕོག་པར་གྱུར་པ་དེ་དག་ས་བཅུ་ཐོབ་པར་འགྱུར་ཏེ། ཆོས་ཚད་མེད་པ་ལ་སྣང་བ་ཆེན་པོ་ཡང་རབ་ཏུ་འཐོབ་པར་
འགྱུར་རོ། །སྟོབས་རྣམ་པར་དག་པའི་ཏིང་ངེ་འཛིན་ཤིན་ཏུ་བསྒྲུབས་པའི་ཕྱིར་མྱིག་ཡོངས་སུ་སྦྱངས་པ་བཅུ་ཡང་རབ་ཏུ་འཐོབ་པར་འགྱུར་རོ། །གཞུང་དེ་བཞིན་དུ་ཡིད་ཡོངས་སུ་སྦྱངས་པ་བཅུ་ཡང་རབ་ཏུ་
འཐོབ་སྟེ། ཤའི་མིག་རྣམ་པར་དག་པ་འདི་ལྟ་སྟེ། འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་གི་རྡུལ་ཤིན་ཏུ་ཕྲ་བ་སྙེད་ཅིག་རྡུལ་ཤིན་ཏུ་ཕྲ་བར་བྱས་ཏེ། རྡུལ་ཤིན་ཏུ་ཕྲ་མོ་
དེ་དག་བྱང་ཆུབ་སེམས་དཔའ་དེ་དག་གིས་ལག་པ་གཡོན་པས་བླངས་ཏེ་ཁྱེར་ལ་དེ་སྙེད་ཀྱི་འཇིག་རྟེན་གྱི་ཁམས་འདས་པ་དང་། རྡུལ་ཅིག་བོར་ཏེ། དེ་ལྟར་གཅིག་ནས་གཅིག་ཏུ་བཞག་པའི་ཚུལ་དང་། 

75-1-66b

ཐབས་དེ་ལྟ་བུ་བགྲང་བའི་ཚུལ་གྱིས་ཤར་ཕྱོགས་སུ་རྡུལ་དེ་དག་ཐམས་ཅད་ཟད་པར་གྱུར་ལ་དེ་ལྟ་བུའི་ཚུལ་དུ་གང་དུ་བོར་བ་དང་། གང་དུ་མ་བོར་བའི་འཇིག་རྟེན་གྱི་ཁམས་དེ་དག་ཐམས་ཅད་ཤིན་ཏུ་ཕྲ་བའི་རྡུལ་དུ་
བླགས་ལ། དེ་ལྟར་མང་བའི་རྡུལ་ཤིན་ཏུ་ཕྲ་བ་དེ་དག་ཀྱང་ཁྱེར་ཏེ། ཤར་ཕྱོགས་ལོགས་སུ་འཇིག་རྟེན་གྱི་ཁམས་འདས་ནས། རྡུལ་ཤིན་ཏུ་ཕྲ་བ་ཅིག་བོར་ལ་ཚུལ་དེ་འདྲ་བར་ཕྱོགས་བཅུ་ཀུན་ཏུ་རྡུལ་ཤིན་ཏུ་ཕྲ་བ་དེ་དག་
ཟད་པར་གྱུར་ནས། དེ་སྙེད་ཀྱི་འཇིག་རྟེན་དེ་དག་ཐམས་ཅད་གཅིག་ཏུ་བསྡོམས་ཏེ། སངས་རྒྱས་ཀྱི་ཞིང་གཅིག་གི་ཆུ་ཞིང་དུ་གྱུར་ན། ལག་ན་རིན་པོ་ཆེ་དེ་ལ་ཇི་སྙམ་དུ་སེམས། སངས་རྒྱས་ཀྱི་ཞིང་དེ་ཆེ་ཞིང་ཚད་མེད་ལ་
བསམ་གྱིས་མྱི་ཁྱབ་པ་ཡིན་ནམ། གསོལ་པ་བཅོམ་ལྡན་འདས་དེ་ནི་དེ་བཞིན་ཏེ། བཙུན་པ་བཅོམ་ལྡན་འདས་གང་གིས་དཔེ་བསྟན་པ་འདི་ཐོས་པར་གྱུར་ལ། ཐོས་ནས་ཀྱང་གློ་བ་ཆས་ཤིང་ངོ་མཚར་
གྱི་འདུ་ཤེས་དང་། རྨད་ཀྱི་འདུ་ཤེས་བསྐྱེད་པ་མཆིས་ན། སེམས་ཅན་དེ་དག་ཀྱང་ངོ་མཚར་དང་ལྡན་པར་འགྱུར་རོ། །བཀའ་སྩལ་པ་ལག་ན་རིན་པོ་ཆེ་དེ་དེ་བཞིན་ནོ། །དེ་དེ་བཞིན་ཏེ། ལག་ན་རིན་པོ་
ཆེ་ཁྱོད་ཀྱིས་ཇི་སྐད་དུ་སྨྲས་པ་བཞིན་ནོ། །ལག་ན་རིན་པོ་ཆེ་རིགས་ཀྱི་བུ་དང་། རིགས་ཀྱི་བུ་མོ་དེ་དག་ནི། ངས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་ཏོ། །དེ་ལྟ་
བུ་དག་གིས་ནི་སངས་རྒྱས་ཀྱི་ཡེ་ཤེས་ཐོབ་པར་གྱུར་ཏོ། །རེང་ངོ་འགྱུར་རོ། །ལག་ན་རིན་པོ་ཆེ་རིགས་ཀྱི་བུ་དང་། རིགས་ཀྱི་བུ་མོ་དེ་དག་ནི་ངས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་དེ་ལུང་བསྟན་ཏོ། །དེ་ལྟ་བུ་དག་ན་སངས་རྒྱས་ཀྱི་ཡེ་ཤེས་ཐོབ་པར་གྱུར་ཏོ། །དེར་དེ་འགྱུར་རོ། །ལག་ན་རིན་པོ་ཆེ་འདི་ལྟ་སྟེ་དཔེར་ན། སངས་རྒྱས་ཀྱི་ཞིང་

75-1-67a

བྱེ་བ་ཕྲག་སྟོང་གི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་ཇི་སྙེད་པ་དེ་སྙེད་ཀྱི་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་དཔེར་རྣམ་པར་བཀོད་པ་དེ་དག་ཐམས་ཅད་ཀྱང་རྡུལ་ཤིན་ཏུ་
ཕྲ་བར་ཀླགས་ལ། སངས་རྒྱས་ཀྱི་ཞིང་རེ་རེ་ཞིང་ཡང་སངས་རྒྱས་ཀྱི་ཞིང་དེ་དག་ན། རྡུལ་ཤིན་ཏུ་ཕྲ་བ་ཇི་སྙེད་ཡོད་པ་དེ་སྙེད་ཀྱི་སངས་རྒྱས་ཀྱི་ཞིང་ཞིག་ཡོད་པར་གྱུར་ཏེ། ཞིང་དག་ན་ཇི་ལྟ་བ་དེ་བཞིན་དུ་ཞིང་ཐམས་ཅད་
ན་འང་། དེ་སྙེད་ཅིག་ཡོད་པར་གྱུར་ལ་རྡུལ་དེ་དག་ཐམས་ཅད་ཀྱང་ཚུལ་དེ་བཞིན་དུ་བཀོད་དེ། རྣམ་གྲངས་འདི་འདྲ་བར་རྡུལ་ཤིན་ཏུ་ཕྲ་བར་བཀོད་པའི་ཚུལ་གྱིས་ལན་བརྒྱད་བཅུར་བསྒྲེས་ཏེ། རྡུལ་གྱི་འབྲུ་རེ་རེ་ལ་
ཡང་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་འབྲས་བུ་མངོན་པར་གྲུབ་པར་གྱུར་ཀྱང་། དེ་དག་ཐམས་ཅད་བྱང་ཆུབ་སེམས་དཔའི་ཤའི་མིག་གིས་སྒྲིབ་པ་མྱེད་པར་མཐོང་སྟེ། ལག་ན་རིན་པོ་ཆེ་བྱང་ཆུབ་སེམས་
དཔའི་ཤའི་མིག་ལས་ཀྱི་རྣམ་པར་སྨིན་པས་ཡོངས་སུ་གྲུབ་པ་དེས་ནི། སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱའི་རྡུལ་ཤིན་ཏུ་ཕྲ་བ་སྙེད་ཀྱི་དེ་བཞིན་གཤེགས་པ་སེམས་སྐད་ཅིག་གིས་མཐོང་སྟེ། དེ་ནི་འཇིག་རྟེན་
གྱི་ཁམས་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་ལ་དབང་བསྒྱུར་ཞིང་། འཁོར་ལོས་བསྒྱུར་བའི་རྒྱལ་པོའི་ས་གསེར་གྱི་དྲ་བས་དག་པ་ཐོབ་པའི་བསོད་ནམས་རྣམ་པར་སྨིན་པ་དང་། དགེ་བའི་རྩ་བ་དང་། 
ཏིང་ངེ་འཛིན་ཀྱིས་ཡོངས་སུ་གྲུབ་པའི་ཤེལ་གྱི་མེ་ལོང་སྒྲོལ་མ་ཞེས་བྱ་བ་མདོག་དག་སྟེ་བཟང་ཞིང་གསལ་བ་བཞིན་ནོ། །ཤིན་ཏུ་རྒྱས་པ་ཆེན་པོའི་མདོ་སངས་རྒྱས་ཕལ་པོ་ཆེ་ཞེས་བྱ་བ་ལས། དཔེ་བྱད་
བཟང་པོའི་འོད་གཟེར་བསྟན་པའི་ལེའུ་སྟེ། བཞི་བཅུ་གཅིག་པའོ།།   །། སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བདུན་པ། དེ་ནས་ཡང་བྱང་ཆུབ་སེམས་

75-1-67b

དཔའ་ཀུན་ཏུ་བཟང་པོས། བྱང་ཆུབ་སེམས་དཔའ་དེ་དག་ལ་སྨྲས་པ། ཀྱེ་རྒྱལ་བའི་སྲས་དག་དེ་ནི་སེམས་ཅན་གྱི་སྣོད་ཇི་ལྟ་བ་བཞིན་དུ་ཡང་དག་པར་རྫོགས་པའི་སངས་རྒྱས་ལ་དམྱིགས་ཏེ་རྡུལ་ཙམ་ཞིག་
བརྗོད་དུ་ཟད་དོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དག་སེམས་ཅན་མྱི་མཁས་པ་འགྱོད་པས་ཀུན་ནས་ནོན་པ། བདག་དང་བདག་གིར་བྱ་བ་ལ་མངོན་པར་ཞེན་པ། འཇིག་ཚོགས་ལ་ཤིན་ཏུ་ཆགས་པ། 
ཕྱིན་ཅི་ལོག་ལ་རབ་ཏུ་རྟེན་པ། ཐེ་ཙོམ་ལ་རབ་ཏུ་གཞོལ་བ། ལོག་པར་ལྟ་བ་ཡོངས་སུ་རྟོག་པས་བྱུང་བ་རྨོངས་པས་བསྒྲུབས་པ། འཁོར་བའི་རྒྱུད་དུ་གཞོལ་བ། དེ་བཞིན་གཤེགས་པའི་ལམ་དང་མྱི་ལྡན་པ་རྣམས་
ཀྱི་དོན་དུ། སངས་རྒྱས་བཅོམ་ལྡན་འདས་རྣམས་འཇིག་རྟེན་དུ་འབྱུང་ངོ་། །ཀྱེ་རྒྱལ་བའི་སྲས་དག་འདི་ལྟ་སྟེ། བྱང་ཆུབ་སེམས་དཔའ་གཞན་ལ་ཞེ་སྡང་བསྐྱེད་པ་ཙམ་དུ་ཁ་ན་མ་ཐོ་བ་ཆེ་བའི་ཆོས་ནི་
མགའ་ཙམ་ཡང་བདག་གིས་མ་མཐོང་སྟེ། དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དག་གཞན་ལ་ཁོང་ཁྲོ་བ་བསྐྱེད་པའི་བྱང་ཆུབ་སེམས་དཔའ་ནི་སྒྲིབ་པའི་ཆོས་ཀྱི་སྒོ་བརྒྱ་སྟོང་ཕྲག་བཅུ་པོ་འདི་དག་ཡོངས་
སུ་འཛིན་པར་འགྱུར་ཏེ། བརྒྱ་སྟོང་ཕྲག་བཅུ་གང་ཞེ་ན་འདི་ལྟ་སྟེ། བྱང་ཆུབ་སེམས་དཔའ་མྱི་མཐོང་བ་འཛིན་པར་འགྱུར་རོ། །ཆོས་མྱི་ཐོས་པ་འཛིན་པར་འགྱུར་རོ། །འཇིག་རྟེན་གྱི་ཁམས་ཀུན་ནས་
ཉོན་མོངས་པར་སྐྱེ་བ་འཛིན་པར་འགྱུར་རོ། །ངན་སོང་དུ་གནས་པ་འཛིན་པར་འགྱུར་རོ། །མྱི་ཁོམ་པར་སྐྱེ་བ་འཛིན་པར་འགྱུར་རོ། །ནད་མང་བ་འཛིན་པར་འགྱུར་རོ། །སྐུར་བ་མང་བར་འཛིན་པར་
འགྱུར་རོ། །ངང་ཚུལ་མྱི་གསལ་བ་འཛིན་པར་འགྱུར་རོ། །བརྗེད་ངས་པ་འཛིན་པར་འགྱུར་རོ། །བློ་ཆུང་བ་འཛིན་པར་འགྱུར་རོ། །མྱིག་གི་སྒྲིབ་པ་འཛིན་པར་འགྱུར་རོ། །རྣ་བའི་སྒྲིབ་པ་འཛིན་པར་འགྱུར་

75-1-68a

རོ། །སྣའི་སྒྲིབ་པ་འཛིན་པར་འགྱུར་རོ། །ལྕེའི་སྒྲིབ་པ་འཛིན་པར་འགྱུར་རོ། །ལུས་ཀྱི་སྒྲིབ་པ་འཛིན་པར་འགྱུར་རོ། །ཡིད་ཀྱི་སྒྲིབ་པ་འཛིན་པར་འགྱུར་རོ། །སྡིག་པའི་བཤེས་གཉེན་འཛིན་པར་
འགྱུར་རོ། །སྡིག་པའི་གྲོགས་པོ་འཛིན་པར་འགྱུར་རོ། །ཐེག་པ་དམའ་བ་དང་འདྲེས་པ་འཛིན་པར་འགྱུར་རོ། །སྐྱེ་བོ་མ་རབས་དང་ཕྲད་པ་འཛིན་པར་འགྱུར་རོ། །བདག་ཉིད་ཆེ་བའི་སྐྱེ་བོ་ལ་མོས་པ་མྱེད་པ་
འཛིན་པར་འགྱུར་རོ། །ཡང་དག་པའི་ལྟ་བ་མྱི་མཐོང་མྱི་བརྙེད་པ་འཛིན་པར་འགྱུར་རོ། །མུ་སྟེགས་ཅན་གཞན་གྱི་ནང་དུ་སྐྱེ་བ་འཛིན་པར་འགྱུར་རོ། །བདུད་ཀྱི་ཡུལ་དང་བསྟན་པ་འཛིན་པར་འགྱུར་རོ། །སངས་རྒྱས་
ཀྱི་བསྟན་པ་དང་རིང་དུ་འགྱུར་བ་འཛིན་པར་འགྱུར་རོ། །དགེ་བའི་བཤེས་གཉེན་མྱི་མཐོང་བ་འཛིན་པར་འགྱུར་རོ། །དགེ་བའི་རྩ་བའི་བར་དུ་འགྱུར་བ་འཛིན་པར་འགྱུར་རོ། །མྱི་དགེ་བའི་ཆོས་རྣམ་པར་འཕེལ་བ་འཛིན་
པར་འགྱུར་རོ། །སྐྱེ་མཆེད་དམའ་བ་འཐོབ་པ་འཛིན་པར་འགྱུར་རོ། །མཐའ་འཁོབ་ཀྱི་ཡུལ་དུ་གནས་པ་འཛིན་པར་འགྱུར་རོ། །མྱིའི་ནང་ན་རྐུ་ལྡོ་བྱེད་པར་སྐྱེ་བ་འཛིན་པར་འགྱུར་རོ། །ལྷའི་ནང་ན་མྱི་བསྲུན་པར་སྐྱེ་བ་
འཛིན་པར་འགྱུར་རོ། །ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་དང་། མྱིའམ་ཅི་དང་ལྟོ་འཕྱེ་ཆེན་པོ་དང་། སྲིན་པོ་མྱི་བསྲུན་པར་སྐྱེ་བ་འཛིན་པར་འགྱུར་རོ། །སངས་རྒྱས་ཀྱི་ཆོས་ལ་དད་པ་མྱིད་པ་འཛིན་པར་འགྱུར་རོ། །
བྱིས་པའི་ཆོས་ལ་སྟེན་པ་འཛིན་པར་འགྱུར་རོ། །ཐེག་པ་དམའ་བ་ལ་མོས་པ་འཛིན་པར་འགྱུར་རོ། །ཐེག་པ་ཆེན་པོ་ལ་ཡིད་མྱི་ཆེས་པ་འཛིན་པར་འགྱུར་རོ། །བསྐལ་པར་གནས་པས་འཇིག་པ་མང་བ་འཛིན་པར་འགྱུར་རོ། །
འཁོར་བས་སྐྱོ་བ་འཛིན་པར་འགྱུར་རོ། །དེ་བཞིན་གཤེགས་པའི་ཆོས་ལ་སྤོང་བ་འཛིན་པར་འགྱུར་རོ། །སངས་རྒྱས་ཀྱི་རྣམ་པར་འཕྲུལ་པ་ཡོངས་སུ་མི་འཛིན་པ་འཛིན་པར་འགྱུར་རོ། །བྱང་ཆུབ་སེམས་དཔའི་དབང་

75-1-68b

པོ་ལ་དགའ་བ་མྱེད་པ་འཛིན་པར་འགྱུར་རོ། །བྱང་ཆུབ་སེམས་དཔའ་དང་སྤྱོད་པ་ལ་ཐུན་མོང་དུ་སྤྱད་པ་མྱི་འཐོབ་པ་འཛིན་པར་འགྱུར་རོ། །བྱང་ཆུབ་སེམས་དཔའི་བསམ་པ་ཡོངས་སུ་མ་དག་པ་འཛིན་པར་འགྱུར་རོ། །
བྱང་ཆུབ་སེམས་དཔའི་ལྷག་པའི་བསམ་པ་ཞུམ་ཞིང་དམའ་བ་འཛིན་པར་འགྱུར་རོ། །ཐམས་ཅད་མཁྱེན་པ་ཉིད་དུ་སེམས་བསྐྱེད་པ་ཡོངས་སུ་མྱི་འདུས་པ་འཛིན་པར་འགྱུར་རོ། །ཡོངས་སུ་སྒྱིད་ལུག་པས་རབ་ཏུ་ཞིག་པ་
འཛིན་པར་འགྱུར་རོ། །ལས་ཀུན་ནས་ཉོན་མོངས་པ་འཛིན་པར་འགྱུར་རོ། །རྣམ་པར་སྨིན་པ་མ་དག་པ་འཛིན་པར་འགྱུར་རོ། །ཡེ་ཤེས་ཀྱི་སྟོབས་བདག་ཉིད་ཆེ་བ་མ་ཡིན་པ་འཛིན་པར་འགྱུར་རོ། །ཡེ་ཤེས་ཀྱི་རྒྱུད་བྱང་ཆུབ་
བར་མྱི་ནུས་པ་འཛིན་པར་འགྱུར་རོ། །བྱང་ཆུབ་སེམས་དཔའི་སྤྱོད་པ་རྒྱུན་ཆད་པ་འཛིན་པར་འགྱུར་རོ། །ཐམས་ཅད་མཁྱེན་པའི་གདམས་ངག་ཡོངས་སུ་མྱི་འཛིན་པ་འཛིན་པར་འགྱུར་རོ། །སངས་རྒྱས་ཀྱི་བྱང་ཆུབ་ཏུ་
འགྲུབ་པར་མྱི་འགྱུར་བ་འཛིན་པར་འགྱུར་རོ། །དེ་བཞིན་གཤེགས་པའི་ཡུལ་དང་རིང་བ་འཛིན་པར་འགྱུར་རོ། །བདུད་ཀྱི་ཡུལ་ལ་གནས་པ་འཛིན་པར་འགྱུར་རོ། །དེ་བཞིན་གཤེགས་པའི་ཡུལ་ལ་མྱི་གནས་པ་འཛིན་པར་
འགྱུར་རོ། །བྱང་ཆུབ་སེམས་དཔའི་གོ་ཅ་ལ་མོས་པ་མྱེད་པ་འཛིན་པར་འགྱུར་རོ། །བྱང་ཆུབ་སེམས་དཔའི་གནས་ཀྱིས་འཇིགས་པ་འཛིན་པར་འགྱུར་རོ། །བྱང་ཆུབ་སེམས་དཔའི་དགེ་བའི་ལས་ཀྱིས་སྐྱོ་བ་འཛིན་པར་
འགྱུར་རོ། །ལྟ་བ་དང་ཐེ་ཙོམ་ལ་མངོན་པར་ཞེན་པ་འཛིན་པར་འགྱུར་རོ། །སེམས་ཡོངས་སུ་རྨོངས་པས་བསྒྲིབས་པ་འཛིན་པར་འགྱུར་རོ། །བྱང་ཆུབ་སེམས་དཔའ་དང་འགྲོགས་པའི་ལས་དྲུངས་ཕྱུང་བ་འཛིན་པར་
འགྱུར་རོ། །དེ་བཞིན་གཤེགས་པའི་ཚུལ་ཁྲིམས་ཉམས་པར་གྱུར་པས། ཚུལ་ཁྲིམས་ངན་པ་འཛིན་པར་འགྱུར་རོ། །བཟོད་པའི་སྒོའི་མཐར་མ་ཕྱིན་པས་གནོད་སེམས་དང་གཏི་མུག་དང་ཁྲོ་བ་འཛིན་པར་འགྱུར་རོ། །

75-1-69a

བྱང་ཆུབ་སེམས་དཔའི་བརྩོན་འགྲུས་ཆེན་པོ་ལས་མྱི་ལྡོག་པར་བྱ་བ་ལ་ཞུམ་པ་འཛིན་པར་འགྱུར་རོ། །ཏིང་ངེ་འཛིན་མྱི་འཐོབ་པའི་འཁྲུག་པ་འཛིན་པར་འགྱུར་རོ། །ཤེས་རབ་ཀྱི་ཕ་རོལ་ཏུ་ཕྱིན་པ་དང་མྱི་འཐུན་པའི་
ཕྱོགས་ཤེས་རབ་འཆལ་པ་འཛིན་པར་འགྱུར་རོ། །གནས་དང་གནས་མ་ཡིན་པ་ལ་མི་མཁས་པ་འཛིན་པར་འགྱུར་རོ། །སེམས་ཅན་གྱི་ཐབས་ལ་ཐབས་མི་མཁས་པ་འཛིན་པར་འགྱུར་རོ། །བྱང་ཆུབ་སེམས་དཔའི་ཡེ་ཤེས་
རྣམ་པར་མྱི་དཔྱོད་པ་འཛིན་པར་འགྱུར་རོ། །བྱང་ཆུབ་སེམས་དཔའི་ཆོས་ཀྱིས་འབྱུང་བ་ཁོང་དུ་མྱི་ཆུད་པར་འཛིན་པར་འགྱུར་རོ། །བྱང་ཆུབ་སེམས་དཔའ་མྱིག་འབྱམ་ཀླས་པ་བཅུ་མྱི་འགྲུབ་པའི་དམུས་ལོང་ལྟ་བུ་འཛིན་པར་
འགྱུར་རོ། །སྒྲིབ་པ་མྱེད་པའི་ཆོས་ཀྱི་རྒྱུད་མངོན་པར་སྒྲུབ་པ་ལ་གླེན་ཞིང་ལྐུགས་པ་འཛིན་པར་འགྱུར་རོ། །དབང་པོ་གཞན་ནོར་བའི་དབང་པོ་འཛིན་པས་སྣ་ཡོངས་སུ་ཉམས་པ་འཛིན་པར་འགྱུར་རོ། །སེམས་ཅན་ཕ་རོལ་གྱི་
ཚིག་གི་རྒྱུད་མྱི་ཤེས་པས་ལྕེའི་སྒྲིབ་པ་འཛིན་པར་འགྱུར་རོ། །སེམས་ཅན་གང་ཟག་ཕ་རོལ་ལ་ཞེ་སྡང་བས་ལས་ཀྱི་སྒྲིབ་པ་འཛིན་པར་འགྱུར་རོ། །རྨོངས་པའི་སེམས་འཐོབ་པར་འགྱུར་བས་སེམས་ཀྱི་སྒྲིབ་པ་འཛིན་པར་
འགྱུར་རོ། །སྡོམ་པ་གསུམ་དང་མྱི་ལྡན་པས་ལས་ཀྱི་སྒྲིབ་པ་འཛིན་པར་འགྱུར་རོ། །ངག་གི་ཉེས་པ་བཞིས་ཀུན་ནས་ཉོན་མོངས་པས་སྐྱེ་མཆེད་ཀྱི་སྒྲིབ་པ་འཛིན་པར་འགྱུར་རོ། །ཆགས་སེམས་དང་གནོད་སེམས་དང་
ལོག་པར་ལྟ་བ་མང་བས་ཡིད་ཀྱི་ལས་ཀྱི་སྒྲིབ་པ་འཛིན་པར་འགྱུར་རོ། །ཆོས་ཡོངས་སུ་བཙལ་བ་ལ་རྐུ་སེམས་འཛིན་པར་འགྱུར་རོ། །བྱང་ཆུབ་སེམས་དཔའི་དམྱིགས་པ་ལ་ཐོགས་པ་འཛིན་པར་འགྱུར་རོ། །བྱང་ཆུབ་
སེམས་དཔའི་མཐུ་ལ་ཤིན་ཏུ་ཞུམ་པ་འཛིན་པར་འགྱུར་རོ། །བྱང་ཆུབ་སེམས་དཔའི་སྐྱོན་མྱེད་པ་ལ་སྒྱིད་ལུག་པ་འཛིན་པར་འགྱུར་རོ། །བྱང་ཆུབ་སེམས་དཔའི་ཡེ་ཤེས་ཀྱི་སྒོ་སྣང་བ་རྒྱུན་འཆད་པ་འཛིན་པར་འགྱུར་རོ། །

75-1-69b

དྲན་པའི་སྟོབས་དང་ཤུགས་ཉམ་ཆུང་བ་འཛིན་པར་འགྱུར་རོ། །དེ་བཞིན་གཤེགས་པའི་བསྟན་པ་ཡོངས་སུ་མི་འཛིན་པ་འཛིན་པར་འགྱུར་རོ། །བྱང་ཆུབ་སེམས་དཔའི་སྐྱོན་མྱེད་པའི་གནས་རྣམ་པར་སྤོང་བ་འཛིན་པར་
འགྱུར་རོ། །བྱང་ཆུབ་སེམས་དཔའི་ཆུད་མི་ཟ་བའི་གནས་ལ་མྱི་སྟེན་པ་འཛིན་པར་འགྱུར་རོ། །ཉན་ཐོས་དང་རང་སངས་རྒྱས་ཀྱི་སྐྱོན་མྱེད་པ་ཡིད་ཀྱིས་མཆོད་པ་འཛིན་པར་འགྱུར་རོ། །འདས་པ་དང་མ་འོངས་པ་དང་ད་
ལྟར་བྱུང་བའི་བྱང་ཆུབ་སེམས་དཔའི་ཚུལ་དང་། དེ་བཞིན་གཤེགས་པའི་རིགས་དང་རིང་བ་འཛིན་པར་འགྱུར་རོ། །ཀྱེ་རྒྱལ་བའི་སྲས་དག་དེ་ལྟར་བྱང་ཆུབ་སེམས་དཔའ་གཅིག་ལ་གཅིག་ངན་སེམས་བསྐྱེད་པ་ནི་དེ་དག་ལ་སོགས་
པ་སྒྲིབ་པའི་ཆོས་ཀྱི་སྒོ་བརྒྱ་སྟོང་ཕྲག་བཅུ་རྣམས་འཛིན་པར་འགྱུར་རོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ཐེག་པ་ལ་ཞུགས་པ་རྣམས་ནི་ཕན་ཚུན་དུ་ངན་སེམས་ཀྱི་
སེམས་བསྐྱེད་པ་ལྟ་བུར་ཁ་ན་མ་ཐོ་བ་ཆེ་བའི་ཆོས་འགའ་ཙམ་ཡང་མ་མཐོང་ངོ་། །དེ་བས་ན་རྒྱལ་བའི་སྲས་དག་བྱང་ཆུབ་སེམས་དཔའི་སྤྱོད་པ་མྱུར་དུ་རྫོགས་པར་བྱ་བར་འདོད་པའི་བྱང་ཆུབ་སེམས་དཔའ་ཆོས་བཅུ་ལ་
བརྩོན་པར་བྱའོ། །བཅུ་གང་ཞེ་ན། སེམས་ཅན་ཐམས་ཅད་ཡོངས་སུ་མྱི་གཏང་བ་དང་། བྱང་ཆུབ་སེམས་དཔའ་ཐམས་ཅད་ལ་སྟོན་པའི་སེམས་སུ་བྱ་བ་དང་། སངས་རྒྱས་ཀྱི་ཆོས་ཐམས་ཅད་མྱི་སྤང་བ་དང་། ཞིང་
ཐམས་ཅད་ལ་མྱི་ཟད་པའི་ཡེ་ཤེས་ཀྱིས་འཇུག་པ་དང་། བྱང་ཆུབ་སེམས་དཔའི་སྤྱོད་པ་ཐམས་ཅད་ལ་མོས་པ་དང་དད་པ་ཆེ་བ་དང་། ནམ་མཁའི་དབྱིངས་ཀྱིས་ཀླས་པའི་ཆོས་ཀྱི་དབྱིངས་མཉམ་པ་ཉིད་རྣམ་པར་བསྒོམས་
པའི་བྱང་ཆུབ་ཀྱི་སེམས་མྱི་གཏང་བ་དང་། དེ་བཞིན་གཤེགས་པའི་སྟོབས་ལ་འཇུག་པས། སངས་རྒྱས་ཀྱི་བྱང་ཆུབ་ལ་རྣམ་པར་དཔྱད་པ་དང་། སོ་སོ་ཡང་དག་པར་རིག་པ་ལ་བརྩོན་པར་བྱ་བ་དང་། སེམས་ཅན་

75-1-70a

ཐམས་ཅད་ཡོངས་སུ་སྨིན་པར་བྱ་བས་ཡོངས་སུ་མྱི་སྐྱོ་བ་དང་། འཇིག་རྟེན་གྱི་ཁམས་ཐམས་ཅད་དུ་གནས་པ་ལ་མངོན་པར་ཆགས་པ་མེད་པ་སྟེ། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའ་ཆོས་བཅུ་པོ་
དེ་དག་ལ་མངོན་པར་བརྩོན་པར་བྱའོ། །དེ་ཆོས་བཅུ་པོ་དེ་དག་ལ་གནས་པས་རྣམ་པར་དག་པར་བྱེད་པའི་ཆོས་བཅུ་རབ་ཏུ་འཐོབ་སྟེ། བཅུ་གང་ཞེ་ན་འདི་ལྟ་སྟེ། ཆོས་ཟབ་མོ་ལ་འཇུག་པ་རྣམ་པར་དག་པ་དང་། དགེ་བའི་
བཤེས་གཉེན་དང་། འགྲོགས་པ་རྣམ་པར་དག་པ་དང་། སངས་རྒྱས་ཀྱི་བསྟན་པ་ཡོངས་སུ་བཟུང་བ་རྣམ་པར་དག་པ་དང་། ནམ་མཁའི་དབྱིངས་རྣམ་པར་བསྒོམ་པ་རྣམ་པར་དག་པ་དང་། ཆོས་ཀྱི་དབྱིངས་ལ་འཇུག་པ་
རྣམ་པར་དག་པ་དང་། མཐའ་དང་དབུས་མེད་པའི་སེམས་རྣམ་པར་དཔྱད་པ་རྣམ་པར་དག་པ་དང་། བྱང་ཆུབ་སེམས་དཔའ་ཐམས་ཅད་ཀྱིས་གྲོགས་བྱ་བའི་དགེ་བའི་རྩ་བ་རྣམ་པར་དག་པར་བྱ་བ་དང་། བསྐལ་པ་
ཐམས་ཅད་ལ་མངོན་པར་ཆགས་པ་མྱེད་པ་རྣམ་པར་དག་པ་དང་། དུས་གསུམ་ཐམས་ཅད་རབ་ཏུ་བརྟགས་པ་རྣམ་པར་དག་པ་དང་། སངས་རྒྱས་ཐམས་ཅད་ཀྱི་རིགས་སུ་ནན་ཏན་ཏུ་བྱ་བ་རྣམ་པར་དག་པ་སྟེ། རྣམ་
པར་དག་པར་བྱེད་པའི་ཆོས་བཅུ་པོ་དེ་དག་རབ་ཏུ་འཛིན་ཏོ། །དེ་དེ་ལྟ་བུའི་ཆོས་བཅུ་པོ་དེ་དག་ལ་གནས་པས་ཡེ་ཤེས་འབྱམ་ཀླས་པ་བཅུ་ལ་འཇུག་པར་འགྱུར་ཏེ། བཅུ་གང་ཞེ་ན། འདི་ལྟར་སེམས་ཅན་ཐམས་ཅད་ཀྱི་
སེམས་དང་སྤྱོད་པ་ལ་འཇུག་པ་དང་། འགྲོ་བ་ཐམས་ཅད་ཀྱི་ལས་ཀྱི་རྣམ་པར་སྨིན་པ་རབ་ཏུ་ཕྱེ་བ་ལ་འཇུག་པ་དང་། སངས་རྒྱས་ཀྱི་ཆོས་ཐམས་ཅད་ལ་ཡེ་ཤེས་སྣང་བས་འཇུག་པ་དང་། སངས་རྒྱས་ཀྱི་ཆོས་ཀྱི་ཚུལ་
དང་ལྡེམ་པོ་ངག་ལ་ཡེ་ཤེས་ཀྱིས་འཇུག་པ་དང་། གཟུངས་ཀྱི་སྒོ་ཐམས་ཅད་ལ་ཡེ་ཤེས་ཀྱིས་འཇུག་པ་དང་། ཡི་གེ་ཐམས་ཅད་ལ་སྤོབས་པའི་ཡེ་ཤེས་ཀྱིས་འཇུག་པ་དང་། སེམས་ཅན་ཐམས་ཅད་ཀྱི་སྐད་དང་ཐ་སྙད་དང་། 

75-1-70b

ཚིག་ལ་མཁས་པའི་ཡེ་གེ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་དུ་ལུས་བསྟན་པའི་ཡེ་ཤེས་ལ་འཇུག་པ་དང་། འཁོར་ཀྱི་དཀྱིལ་འཁོར་ཐམས་ཅད་དུ་གཟུགས་བརྙན་འབྱུང་བ་བསྟན་པའི་ཡེ་ཤེས་ལ་འཇུག་
པ་དང་། སྐྱེ་མཆེད་ཐམས་ཅད་དུ་ཐམས་ཅད་མཁྱེན་པའི་ཡེ་ཤེས་ལ་འཇུག་པ་སྟེ། ཡེ་ཤེས་འབྱམ་ཀླས་པ་བཅུ་པོ་དེ་དག་རབ་ཏུ་འཛིན་ཏོ། །དེ་དེ་ལྟར་ཡེ་ཤེས་འབྱམ་ཀླས་པ་བཅུ་ལ་རབ་ཏུ་གནས་པས་ཡང་དག་པར་གཟུད་པ་
ལ་འཇུག་པ་བཅུ་འཐོབ་སྟེ། བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་ཐམས་ཅད་སྐྲའི་སྦུབས་སུ་གཟུད་པ་ལ་འཇུག་ཅིང་། སྐྲའི་སྦུབས་གཅིག་འཇིག་རྟེན་གྱི་ཁམས་བསམ་གྱིས་མྱི་ཁྱབ་པར་མངོན་པར་བསྒྲུབ་
པ་ལ་འཇུག་པ་དང་། སེམས་ཅན་ཐམས་ཅད་ཀྱི་ལུས་སེམས་ཅན་གཅིག་གི་ལུས་སུ་བསྡུ་ཞིང་སེམས་ཅན་གཅིག་གི་ལུས་བརྗོད་དུ་མྱེད་པའི་ལུས་སུ་མངོན་པར་བསྒྲུབ་པ་ལ་འཇུག་པ་དང་། བསྐལ་པ་བརྗོད་དུ་མྱེད་པ་
སེམས་ཀྱི་སྐད་ཅིག་དུ་གཟུད་པ་ལ་འཇུག་ཅིང་སེམས་ཀྱི་སྐད་ཅིག་བརྗོད་དུ་མྱེད་པའི་བསྐལ་པར་འཇུག་པ་བསྟན་པ་དང་། ཆོས་གཅིག་སངས་རྒྱས་ཀྱི་ཆོས་ཐམས་ཅད་དུ་ཡང་དག་པར་གཞོལ་བ་ལ་འཇུག་ཅིང་། སངས་རྒྱས་
ཀྱི་ཆོས་ཐམས་ཅད་ཆོས་གཅིག་ཏུ་གཟུད་པ་ལ་འཇུག་པ་དང་། སྐྱེ་མཆེད་གཅིག་བརྗོད་དུ་མྱེད་པའི་སྐྱེ་མཆེད་དུ་བྱས་ཏེ། བརྗོད་དུ་མྱེད་པའི་སྐྱེ་མཆེད་དུ་བྱ་བ་ལ་འཇུག་ཅིང་། སྐྱེ་མཆེད་བརྗོད་དུ་མྱེད་པ་སྐྱེ་མཆེད་
གཅིག་ཏུ་བསྟན་པ་ལ་འཇུག་པ་དང་། དབང་པོ་གཅིག་བརྗོད་བས་བརྗོད་དུ་མྱེད་པའི་དབང་པོར་བྱ་བ་ལ་འཇུག་ཅིང་དབང་པོ་བརྗོད་དུ་མྱེད་པ་དབང་པོ་གཅིག་ཏུ་གཟུད་པ་ལ་འཇུག་པ་དང་། དབང་པོ་ཐམས་ཅད་དབང་པོ་མྱེད་པ་དང་། 
ཐ་མྱིད་དད་པར་འཇུག་ཅིང་དབང་པོ་མྱེད་པ་དང་དབང་པོར་བྱ་བ་འཇུག་པ་དང་། འདུ་ཤེས་གཅིག་དུ་བྱིན་ཀྱིས་བརླབས་པ་ལ་འཇུག་ཅིང་། འདུ་ཤེས་གཅིག་འདུ་ཤེས་ཐམས་ཅད་དུ་བྱིན་ཀྱིས་བརླབ་པ་ལ་འཇུག་པ་དང་། 

75-1-71a

ཚིག་གཅིག་རྣམ་པར་བརྗོད་པ་ཚིག་བརྗོད་དུ་མྱེད་པ་རྣམ་པར་བརྗོད་པར་བྱ་བ་ལ་འཇུག་ཅིང་ཚིག་རྣམ་པར་བརྗོད་པ་ཐམས་ཅད་སྒྲ་གཅིག་གི་དབྱངས་སུ་བྱིན་ཀྱིས་བརླབ་པ་ལ་འཇུག་པ་དང་། དུས་གསུམ་ཐམས་
ཅད་བསམ་གཏན་གཅིག་ཏུ་བསྡུས་ཏེ། བསམ་གཏན་གཅིག་པོ་དུས་ཐམས་ཅད་དུ་ཀུན་ཏུ་སྤྲོ་བར་བསྟན་པ་ལ་འཇུག་པ་སྟེ། ཀྱེ་རྒྱལ་བའི་སྲས་དག་ཡང་དག་པར་གཟུད་པ་བཅུ་པོ་དེ་དག་སེམས་ཀྱི་བསམ་པ་བཅུ་ལ་
གནས་ཏེ། རྣམ་པར་དཔྱད་པར་བྱའོ། །བཅུ་གང་ཞེ་ན་འཇིག་རྟེན་གྱི་ཁམས་ཐམས་ཅད་ཀྱི་སྤྱོད་པ་ལ་མྱི་སྤྱོད་པའི་སེམས་ཀྱི་བསམ་པ་ལ་གནས་པ་དང་། འགྲོ་བ་ཐམས་ཅད་ཀྱི་འདུ་ཤེས་དང་ཡིད་ལ་བྱེད་པ་ལ་མྱི་གནས་
པའི་སེམས་ཀྱི་བསམ་པ་ལ་གནས་པ་དང་། ལྷག་པའི་བསམ་པ་ནམ་མཁའི་དབྱིངས་ཀྱིས་ཀླས་པའི་སེམས་ཀྱི་བསམ་པ་ལ་གནས་པ་དང་། ཆོས་ཀྱི་དབྱིངས་མཐའ་དང་དབུས་མྱེད་པའི་སེམས་ཀྱི་བསམ་པ་ལ་གནས་པ་
དང་། སངས་རྒྱས་ཐམས་ཅད་ཀྱི་དགོངས་པ་ལ་མཁས་པའི་སེམས་ཀྱི་བསམ་པ་ལ་གནས་པ་དང་། ཆོས་ཟབ་མོ་ཐ་མྱི་དད་པ་ལ་མཁས་པའི་སེམས་ཀྱི་བསམ་པ་ལ་གནས་པ་དང་། དགོངས་པ་ཐམས་ཅད་ལ་ནད་མྱེད་པར་
བྱ་བའི་སེམས་ཀྱི་བསམ་པ་ལ་གནས་པ་དང་། དུས་ཐམས་ཅད་ཐ་མྱི་དད་ཅིང་མཉམ་པའི་སེམས་ཀྱི་བསམ་པ་ལ་གནས་པ་དང་། འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་མཉམ་པ་ཉིད་ཀྱི་
སེམས་ཀྱི་བསམ་པ་ལ་གནས་པ་དང་། སངས་རྒྱས་ཐམས་ཅད་ཀྱི་སྟོབས་ཚད་མྱེད་པའི་སེམས་ཀྱི་བསམ་པ་ལ་གནས་པ་སྟེ། ཀྱེ་རྒྱལ་བའི་སྲས་དག་སེམས་ཀྱི་བསམ་པ་བཅུ་པོ་དེ་དག་ལ་གནས་སྟེ། བྱང་ཆུབ་
སེམས་དཔའས་ཡང་དག་པར་གཟུང་བ་བཅུ་པོ་དེ་དག་རྣམ་པར་དཔྱད་པར་བྱའོ། །དེ་སེམས་ཀྱི་བསམ་པ་བཅུ་པོ་དེ་དག་ལ་གནས་པས་སངས་རྒྱས་ཀྱི་ཆོས་ལ་མཁས་པའི་སྣང་བ་བཅུ་འཐོབ་བོ། །བཅུ་གང་ཞེ་ན་འདི་ལྟ་

75-1-71b

སྟེ། སངས་རྒྱས་ཀྱི་ཆོས་ཟབ་མོ་སྣང་བ་ལ་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་ཡོངས་སུ་མངོན་པར་བསྒྲུབ་པ་ལ་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་སྣ་ཚོགས་ཤིན་ཏུ་བསྟན་པ་ལ་མཁས་པ་རབ་
ཏུ་འཐོབ་བོ། །སངས་རྒྱས་ཀྱི་ཆོས་མཉམ་པ་ཉིད་ལ་འཇུག་པ་ལ་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་ཐ་དད་པའི་སྣང་བ་ལ་འཇུག་པར་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་ཐ་མྱི་དད་པ་ལ་འཇུག་
པར་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་ཀྱི་རྒྱན་ལ་འཇུག་པར་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཚུལ་གཅིག་པའི་མོས་པ་ལ་འཇུག་པར་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་མཐའ་
ཡས་པའི་ཚུལ་ལ་འཇུག་པར་མཁས་པ་རབ་ཏུ་འཐོབ་བོ། །སངས་རྒྱས་ཀྱི་ཆོས་ཐམས་ཅད་རང་གི་སེམས་ལ་རག་ལུས་པས་རང་གི་སྟོབས་དང་མཐུ་ཕྱིར་མྱི་ལྡོག་པ་ལ་མཁས་པ་རབ་ཏུ་འཐོབ་པོ། །ཀྱེ་རྒྱལ་བའི་སྲས་དག་
སངས་རྒྱས་ཀྱི་ཆོས་ལ་མཁས་པའི་སྣང་བ་བཅུ་པོ་དེ་དག་རབ་ཏུ་འཐོབ་པོ། །ཀྱེ་རྒྱལ་བའི་སྲས་དག་དེ་བས་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་དེ་དག་ཐོས་ནས་རིམ་འགྲོ་དང་ཞེ་ས་ཆེན་པོའི་བསམ་པས་
གཟུང་བར་བྱའོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ཆོས་འདི་ལ་གནས་པ་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་དཀོན་པ་མ་ཡིན་ཏེ། ལས་གྲོན་ཆུང་ངུས་སངས་རྒྱས་ཀྱི་ཆོས་ཐམས་ཅད་ཡང་
དག་པར་འགྲུབ་པའི་བྱིན་ཀྱི་བརླབས་རབ་ཏུ་འཐོབ་བོ། །འདས་པ་དང་མ་འོངས་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་མཉམ་པ་ཉིད་དུ་ཡང་འཇུག་པར་འགྱུར་རོ། །དེ་ནས་དེའི་ཚེ་སངས་རྒྱས་ཀྱི་མཐུས་འཇིག་
རྟེན་གྱི་ཁམས་སངས་རྒྱས་ཀྱི་ཞིང་བརྗོད་དུ་མྱེད་པ་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་རྣམ་པ་དྲུག་དུ་རབ་ཏུ་གཡོས་སོ། །སངས་རྒྱས་ཀྱི་མཐུ་དང་ཆོས་ཉིད་རབ་ཏུ་ཐོབ་པས་ལྷ་རྫས་ལས་འདས་པའི་

75-1-72a

མེ་ཏོག་གི་སྤྲིན་གྱི་ཆར་མངོན་པར་བབ་བོ། །ལྷ་རྫས་ལས་འདས་པའི་སྤོས་ཀྱི་སྤྲིན་ཀྱི་ཆར་མངོན་པར་བབ་པོ། །གཞུང་དེ་བཞིན་དུ་ཕྱེ་མ་དང་ན་བཟའ་དང་རྒྱལ་མཚན་དང་བ་དན་དང་གདུགས་དང་ནོར་བུ་རིན་པོ་
ཆེ་དང་། སྦྲུལ་གྱི་སྙིང་པོའི་ཙན་དན་དང་རྒྱན་དང་ལྷབ་ལྷུབ་ཐམས་ཅད་ཀྱི་སྤྲིན་ཀྱི་ཆར་མངོན་པར་བབ་པོ། །ལྷ་རྫས་ལས་འདས་པའི་རོལ་མོ་དཀྲོལ་བའི་སྤྲིན་དང་། ལྷ་རྫས་ལས་འདས་པའི་རོལ་མོ་བརྡུང་བའི་སྤྲིན་གྱི་ཆར་
མངོན་པར་བབ་པོ། །ལྷ་རྫས་ལས་འདས་པའི་བྱང་ཆུབ་སེམས་དཔའི་མཆོད་པའི་སྤྲིན་ཀྱི་མཆར་མངོན་པར་བབ་པོ། །ལྷ་རྫས་ལས་འདས་པའི་དེ་བཞིན་གཤེགས་པའི་ཡོན་ཏན་གྱི་རྣམ་པ་བརྗོད་དུ་མེད་པའི་སྤྲིན་ཀྱི་ཆར་མངོན་པར་བབ་པོ། །
ལྷ་རྫས་ལས་འདས་པའི་དེ་བཞིན་གཤེགས་པས་ལེགས་སོ་ཞེས་གསུངས་པའི་རྣམ་པ་བརྗོད་དུ་མྱེད་པའི་སྤྲིན་ཀྱི་ཆར་མངོན་པར་བབ་བོ། །ལྷ་རྫས་ལས་འདས་ཤིང་ཆོས་ཀྱི་དབྱིངས་སུ་རྒྱས་པར་ཁྱབ་པའི་དེ་བཞིན་གཤེགས་
པའི་གསུང་གི་དབྱངས་མངོན་པར་བརྗོད་པའི་སྤྲིན་ཀྱི་ཆར་མངོན་པར་བབ་བོ། །འཇིག་རྟེན་གྱི་ཁམས་ཡོངས་སུ་དག་པ་རྣམ་པ་བརྗོད་དུ་མེད་པའི་སྤྲིན་ཀྱི་ཆར་མངོན་པར་བབ་བོ། །བྱང་ཆུབ་ཉེ་བར་བརྟེན་པའི་རྣམ་པ་བརྗོད་དུ་
མེད་པའི་སྤྲིན་གྱི་ཆར་མངོན་པར་བབ་བོ། །འོད་གཟེར་སྣང་བའི་རྣམ་པ་བརྗོད་དུ་མྱེད་པའི་སྤྲིན་གྱི་ཆར་མངོན་པར་བབ་བོ། །ཤིན་ཏུ་བརྟན་པའི་བྱིན་ཀྱི་རླབས་ཀྱི་ཆར་རྣམ་པ་བརྗོད་དུ་མེད་པའང་མངོན་པར་བབ་སྟེ། ཇི་ལྟར་
འཇིག་རྟེན་གྱི་ཁམས་འདིའི་གླིང་བཞི་བར་དེ་བཞིན་གཤེགས་པ་བྱང་ཆུབ་ཀྱི་ཤིང་དྲུང་དུ་དེ་བཞིན་གཤེགས་པ་མངོན་པར་འཚང་རྒྱ་བའི་སྙིང་པོ་བྱང་ཆུབ་ལ། བྱང་ཆུབ་སེམས་དཔའ་ཕོ་བྲང་ན་བཞུགས་པར་སྣང་བ་དེ་བཞིན་དུ་
ཕྱོགས་བཅུའི་འཇིག་རྟེན་གྱི་ཁམས་མ་ལུས་པ་རྒྱས་པར་གང་བར་བཞུགས་ཏེ། ཆོས་བསྟན་པ་འདི་ཡང་ཐམས་ཅད་དུ་འབྱུང་ངོ་། །སངས་རྒྱས་ཀྱི་མཐུ་དང་ཕྱོགས་བཅུར་དེ་བཞིན་གཤེགས་པ་མངོན་པར་སངས་རྒྱས་

75-1-72b

པའི་ཆོས་ཉིད་རབ་ཏུ་ཐོབ་པས་སངས་རྒྱས་ཀྱི་ཞིང་བརྗོད་དུ་མྱེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་འདས་པའི་ཕ་རོལ་ནས། བྱང་ཆུབ་སེམས་དཔའ་སངས་རྒྱས་ཀྱི་ཞིང་བཅུའི་རྡུལ་ཤིན་
ཏུ་ཕྲ་བ་སྙེད་ཀྱང་འོངས་པར་གྱུར་ཏེ། ཕྱོགས་བཅུ་བཀང་ནས་དེ་དག་འདི་སྐད་ཟེར་རོ། །ཀྱེ་རྒྱལ་བའི་སྲས་དག་དེ་ལྟར་དེ་བཞིན་གཤེགས་པའི་སྨོན་ལམ་ལུང་བསྟན་པའི་ཆོས་ཉིད་བརྗོད་པ་ལེགས་སོ། །ཀྱེ་རྒྱལ་བའི་
སྲས་དག་བདག་ཅག་ཀྱང་ཐམས་ཅད་ཀུན་ཏུ་བཟང་པོ་ཞེས་བྱ་བར་མྱིང་མཐུན་པ་ཤ་སྟག་སྟེ། འཇིག་རྟེན་གྱི་ཁམས་ཀུན་ཏུ་དཔལ་ཞེས་བྱ་བ་དག་ནས་དེ་བཞིན་གཤེགས་པའི་མཚན་ཀུན་ཏུ་དཔལ་གྱི་དབང་ཕྱུག་ཅེས་བྱ་
བ་ཤ་སྟག་གི་དྲུང་ནས་འདིར་ཕྱིན་ཏེ། ཐམས་ཅད་ན་འདི་ཆོས་བསྟན་པ་འདི་ཉིད་སངས་རྒྱས་ཀྱི་བྱིན་གྱིས་འཁོར་གྱི་རྣམ་པ་འདི་ལྟ་བུ་དག་ཚིག་འདི་དག་དང་ཡི་གེ་འདི་དག་དང་། གོ་བར་བྱ་བ་འདི་དག་དང་། བརྗོད་པ་འདི་དག་
གིས་ལྷག་ཅད་མྱེད་པར་བྱུང་བར་གྱུར་ཏེ། ཀྱེ་རྒྱལ་བའི་སྲས་བདག་ཅག་ཀྱང་དབང་དུ་གྱུར་པ་ཤ་སྟག་སངས་རྒྱས་ཀྱིས་བྱིན་གྱི་རླབས་ཀྱིས་འཁོར་འདིར་ཕྱིན་ཏོ། །ཇི་ལྟར་བདག་ཅག་འཁོར་འདིར་ཕྱིན་པ་དེ་བཞིན་དུ་
འཇིག་རྟེན་གྱི་ཁམས་མ་ལུས་པ་ཐམས་ཅད་ཀྱི་གླིང་བཞི་པ་ཀུན་གྱི་དེ་བཞིན་གཤེགས་པ་མངོན་པར་འཚང་རྒྱ་བའི་གཞིར་བྱང་ཆུབ་སེམས་དཔའ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་ཀྱིས་ཕྱོགས་བཅུ་བཀང་
སྟེ། ཕྱིན་པར་གྱུར་ཏོ། །དེ་ནས་བྱང་ཆུབ་སེམས་དཔའ་ཀུན་ཏུ་བཟང་པོས་ཕྱོགས་བཅུར་བལྟས་ཏེ། ཆོས་ཀྱི་དབྱིངས་ལ་རྣམ་པར་བལྟས་ནས། བྱང་ཆུབ་སེམས་དཔའི་སྤྱོད་པ་རབ་ཏུ་བརྗོད་པ་དང་། དེ་བཞིན་གཤེགས་
པ་མངོན་པར་འཚང་རྒྱ་བའི་དབྱིངས་ཡོངས་སུ་བརྗོད་པ་དང་། སྨོན་ལམ་ཆེན་པོའི་དབྱིངས་ཀུན་ཏུ་གྲགས་པར་བྱ་བ་དང་། འཇིག་རྟེན་གྱི་ཁམས་དང་། བསྐལ་པ་ཐམས་ཅད་ཀྱི་གྲངས་ཡོངས་སུ་བརྗོད་པ་དང་། 

75-1-73a

དུས་ཇི་ལྟ་བ་བཞིན་དུ་སངས་རྒྱས་འབྱུང་བ་བསྟན་པ་དང་། སེམས་ཅན་གྱི་ཁམས་དང་དབང་པོ་ཇི་ལྟར་ཡོངས་སུ་སྨིན་པའི་ཚུལ་བཞིན་དུ་སངས་རྒྱས་བྱུང་བ་མཉེས་པར་བྱ་བ་བརྗོད་པ་དང་། བྱིན་གྱིས་
བརླབས་པའི་ཚུལ་བཞིན་དུ་སངས་རྒྱས་འབྱུང་བ་དང་། དེ་བཞིན་གཤེགས་པའི་སྤྱོད་པ་དོན་ཡོད་པ་ཡོངས་སུ་བརྗོད་པ་དང་། དགེ་བའི་རྩ་བ་ཇི་ལྟར་བསྐྱེད་པ་བཞིན་དུ་གསལ་བར་བྱ་བ་ཡང་དག་པར་བསྟན་པ་དང་། བྱང་ཆུབ་
སེམས་དཔའ་མང་པོའི་མཐུ་ཆེན་པོ་བསྟན་པ་དང་། སེམས་ཅན་ཐམས་ཅད་ལ་རྫོགས་པའི་བྱང་ཆུབ་ཀྱི་སྒྲས་བསྐུལ་བ་བྱེད་ཅིང་དགེ་བའི་རྩ་བའི་སྟོབས་དང་ཤུགས་དང་། སངས་རྒྱས་ཀྱི་བྱིན་གྱིས་རླབས་ཀྱིས་དེའི་ཚེ་
ཚིགས་སུ་བཅད་པ་འདི་དག་སྨྲས་སོ། །ཐམས་ཅད་ཤིན་ཏུ་དང་སེམས་ཀྱིས། །སྒྲིབ་པ་མ་ལུས་ཐམས་ཅད་རྣམ་པར་བསྩལ་གྱིས་ལ། །ཡོན་ཏན་འབྱུང་གནས་འཇིག་རྟེན་གཙོ་བོ་ཡི། །སྨོན་ལམ་དམ་པ་བཤད་ཀྱིས་
མཉན་པར་གྱིས། །མཁས་མཆོག་སྐྱེས་བུ་སེང་གེ་དག །སྤྱད་པ་ཅི་འདྲ་སྔོན་སྤྱད་སྤྱོད་པར་གྱུར་པ་རྣམས། །བྱང་ཆུབ་སེམས་དཔའ་གཙོ་རྣམས་ཀྱི། །སྤྱོད་པ་ཐམས་ཅད་རིམ་གྱིས་བརྗོད་པར་བྱ། །འདི་
ལ་དཔེ་མྱེད་མཆོག་རྣམས་ཀྱི། །བསྐལ་པའི་གྲངས་དང་ཆོས་བསྟན་པ། །རྒྱལ་བ་རྣམས་ཀྱི་འབྱུང་བ་དག །ཡོངས་སུ་བརྗོད་ཀྱིས་དང་བའི་ཡིད་ཀྱིས་ཉོན། །དེ་དག་སྔོན་ཆད་སྨོན་ལམ་གྱིས། །སེམས་ཅན་ཇི་ལྟར་
སྡུག་བསྔལ་རྣམས་ལས་གྲོལ་བྱ་ཞེས། །སེམས་ཅན་ཀུན་ལ་ཕན་པའི་ཕྱིར། །འཇིག་རྟེན་སྒྲོན་མ་སྐྱེ་བོ་རྣམས་ཀྱང་མཐོང་། །སྤྱོད་པ་ཇི་ལྟར་ཤེས་གྱུར་ཏེ། །གསུང་པའི་མཆོག་རྣམས་ཀུན་ལ་མཆོད་
པ་བྱས་པས་ན། །སངས་རྒྱས་མཉམ་པ་ཉིད་རྙེད་དེ། །ཐམས་ཅད་མཁྱེན་ཉིད་རབ་ལ་མངོན་སངས་རྒྱས། །སྔོན་གྱི་མྱི་ཡི་སེང་གེ་རྣམས། །སངས་རྒྱས་ཕྱོགས་བཅུར་འོད་སྣང་རབ་ཏུ་འབར་མཛད་ཅིང་། །

75-1-73b

འོད་ཟེར་དྲ་བ་རབ་འགྱེད་པས། །ཕྱོགས་བཅུའི་འཇིག་རྟེན་སྣང་མཛད་མཐོང་གྱུར་ནས། །བདག་ཅག་རྒྱལ་བའི་ཡོན་ཏན་གྱིས། །བརྒྱན་པའི་འཇིག་རྟེན་སྒྲོན་མའི་དམ་པར་གྱུར་བྱས་ཏེ། །སྟོབས་བཅུ་མངའ་
བ་ཀུན་མཁྱེན་པར། །མྱི་ཡི་སེང་གེ་བྱ་ཞེས་སྨོན་ལམ་འདེབས། །ངེད་ཀྱིས་སེམས་ཅན་ཐམས་ཅད་ཀྱི། །འདོད་ཆགས་ཞེ་སྡང་གཏི་མུག་རབ་ཏུ་འབར་གྱུར་པའི། །སྡུག་བསྔལ་རྣམས་ལས་རབ་བགྲོལ་ཏེ། །
ངན་སོང་ཐམས་ཅད་ཡོངས་སུ་གཅོད་བྱ་ཞེས། །འདི་འདྲའི་སྨོན་ལམ་རྫོགས་བྱས་ཏེ། །དེ་ནས་དཔའ་བ་ཆེན་པོ་སྤྱོད་པ་རབ་ལ་སྤྱོད། །བློ་བརྟན་ཕྱིར་ལྡོག་མྱི་འགྱུར་བ། །སྟོབས་བཅུ་རྣམས་ཀྱི་ཆགས་མེད་རབ་ཏུ་
འཐོབ། །སྐྱེས་བུ་སེང་གེ་གང་རྣམས་ཀྱི། །འདི་འདྲའི་སྨོན་ལམ་སྔར་བཏབ་ཕྱིར་ལྡོག་མྱི་འགྱུར་བ། །འཇིག་རྟེན་རྣམས་ནི་སྤྱོད་མཛད་པ། །དེ་དག་དོན་ཡོད་སྤྱོད་པ་བརྗོད་པར་བྱ། །བསྐལ་པ་བཟང་པོ་གཅིག་ལ་
ཡང་། །སངས་རྒྱས་སྟོང་གྲངས་ཚང་བར་ཀུན་ཀྱང་འབྱུང་གྱུར་ཏེ། །ཀུན་ཏུ་གཟིགས་པ་གང་བརྗོད་པ། །དེ་དག་རིམ་གྱིས་བཤད་པ་འདི་འདྲའོ། །བསྐལ་པ་བཟང་པོ་གཅིག་བཞིན་དུ། །བརྗོད་དུ་མྱེད་པའི་བསྐལ་པ་ཁྲག་
ཁྲིག་དེ་བཞིན་ཏེ། །སངས་རྒྱས་མ་བྱོན་དེ་དག་གི། །བཟང་པོའི་སྤྱོད་པ་བདག་གིས་བསྟན་པར་བྱ། །ཞིང་རྒྱུད་གཅིག་པོ་ཇི་བཞིན་དུ། །བརྗོད་དུ་མྱེད་པའི་ཞིང་རྣམས་ཐམས་ཅད་ཀུན་བཟུང་སྟེ། །མ་བྱོན་སྟོབས་
བཅུའི་སྐྱོན་མྱེད་པའི། །སྤྱོད་པ་ཐམས་ཅད་དེ་བཞིན་བཤད་པར་བྱ། །རྒྱལ་བ་གང་དག་གང་འབྱུང་དང་། །ཅི་མཚན་དེའི་སྨོན་ལམ་རྣམ་པ་ཅི་འདྲ་དང་། །རྒྱལ་བ་གང་གིས་གང་གིས་ལུང་། །བསྟན་མཛད་
མཁས་པའི་སྐུ་ཚེ་ཇི་ཙམ་དང་། །ཆོས་ཀྱི་རྣམ་པ་དགེ་བ་ནི། །གང་གིས་བསྒྲུབས་ཏེ་དམ་པ་བརྙེས་པར་གྱུར་པ་དང་། །འཇིག་རྟེན་ཇི་ལྟར་བཏུལ་བ་དང་། །རྒྱལ་བ་རྣམས་ཀྱི་དམ་ཆོས་ཅིར་གནས་དང་། །

75-1-74a

རྣམ་དག་ཞིང་ཡང་ཅི་འདྲ་དང་། །སེམས་ཅན་རྣམ་པར་དག་དང་ཆོས་ཀྱི་འཁོར་ལོ་དང་། །བསྟན་པའི་དུས་དང་དུས་མྱིན་དང་། །དེ་ལས་གང་ཟག་རྣམ་པར་དག་འགྱུར་དང་། །སེམས་ཅན་རྣམས་ཀྱི་ལས་
གང་དང་། །སྤྱོད་པ་གང་དང་རྣམ་གྲོལ་ཇི་འདྲར་འགྱུར་བ་དང་། །དབང་པོ་རྣོ་རྟུལ་བར་མ་དང་། །སྤྱོད་མཆོག་སེམས་ཅན་འདུལ་བའང་བསྟན་པར་བྱ། །འདི་འདྲའི་ཤེས་པར་འཇུག་པ་ལ། །སྤྱོད་པའི་དམ་པ་རྣམས་
ཀྱིས་རབ་ཏུ་ཞུགས་གྱུར་ཅིང་། །བཟང་པོའི་འབྱུང་གནས་སྤྱོད་པ་དང་། །འགྲོ་ཀུན་ཡེ་ཤེས་འཁོར་ལོ་སྤྱོད་ཞུགས་པ། །ལུས་ཀྱི་ལས་ལ་ཆགས་མེད་ཅིང་། །ངག་ལ་ཆགས་མྱེད་སྒྲ་དབྱངས་ཐམས་ཅད་རྣམ་དག་
ལ། །སེམས་སྤྱོད་ཆགས་པ་མྱེད་པ་ཡིས། །དུས་གསུམ་མ་ལུས་རྒྱས་པར་ཁྱབ་པར་བྱེད། །འདི་འདྲ་ཀུན་ཏུ་བཟང་པོ་ཡི། །སྤྱོད་པའི་མཆོག་ལ་ཕ་རོལ་ཕྱིན་པ་ཐོབ་གྱུར་པ། །བརྗོད་དུ་མྱེད་པའི་དཀྱིལ་འཁོར་
རྣམས། །ཆོས་དབྱིངས་ཀུན་ཏུ་རབ་ཏུ་བརྗོད་པར་བྱེད། །མ་འོངས་དུས་ཀྱི་བསྐལ་པ་དང་། །འབྱམ་ཀླས་ཞིང་རྣམས་བརྗོད་དུ་མེད་པ་ཐམས་ཅད་ཀྱང་། །སྐད་ཅིག་སེམས་ཀྱིས་རབ་ཏུ་ཤེས། །ཆོས་ཉིད་དེ་
ལ་རྣམ་པར་རྟོག་པ་མྱེད། །གང་རྣམས་སྤྱོད་པའི་ས་འདི་ལ། །སྤྱོད་པའི་དམ་པས་རྗེས་སུ་ཞུགས་པར་གྱུར་པ་རྣམས། །བྱང་ཆུབ་སེམས་དཔའ་མཆོག་རྣམས་ཀྱི། །ཡོན་ཏན་སྤྱོད་པ་ཕྱོགས་ཙམ་བཤད་པར་
བྱ། །མཐའ་དང་དབུས་མྱེད་ཡེ་ཤེས་ཅན། །སྟོབས་བཅུ་རྣམས་ཀྱི་སྤྱོད་ཡུལ་མཆོག་ལ་ཞུགས་གྱུར་པ། །ཐམས་ཅད་ཤེས་བྱེད་མཁས་པའི་རྣམས། །མི་ལྡོག་སྤྱོད་པས་རབ་ཏུ་ཞུགས་གྱུར་ཅིང་། །འོད་བྱེད་
བློ་གྲོས་དམ་པ་དང་། །ཀུན་ཏུ་བཟང་པོའི་སྨོན་ལམ་མཆོག་ལ་ཞུགས་གྱུར་པ། །དཔེ་ཟླ་མྱེད་པ་དེ་དག་གི། །ཡེ་ཤེས་ཚུལ་དང་སྤྱོད་པ་བརྗོད་པར་བྱ། །རྡུལ་ཕྲན་གཅིག་གི་ཆ་ཤས་ལ། །འཇིག་རྟེན་ཁམས་

75-1-74b

རྣམས་ཇི་སྙེད་དེ་དག་ཤེས་པ་དང་། །སྤྱོད་པ་རྒྱ་ཆེ་ཐོས་གྱུར་ན། །འཇིག་རྟེན་དེ་དག་ཐམས་ཅད་མོས་པར་འགྱུར། །རྡུལ་ཕྲན་གཅིག་ལ་ཇི་ལྟ་བ། །དེ་བཞིན་རྡུལ་ཕྲན་ཐམས་ཅད་མ་ལུས་གཟུང་བྱས་སྟེ། །
ཡེ་ཤེས་བཟང་པོ་དེ་དག་ནི། །འཇིག་རྟེན་ཁམས་ལ་འཇུག་པ་བསམ་མི་ཁྱབ། །དེ་དག་དུས་ཀྱི་རྣམ་པ་ལ་འང་། །རྡུལ་ཕྲན་གཅིག་གི་ཁྱོན་ཀྱི་ཆ་ལ་ཡང་དག་འཇུག །རྡུལ་ཕྲན་གཅིག་ལ་དེ་བཞིན་དུ། །ཞིང་
ཡངས་རྣམ་པ་ཐ་དད་ཀུན་ལ་འཇུག །རྡུལ་ཕྲན་ཐམས་ཅད་རེ་རེ་ལ། །ཞིང་རྣམས་བརྗོད་དུ་མྱེད་པ་མང་པོ་འཛུད་པ་བྱེད། །རྣམ་པ་ཐ་དད་དུ་མ་དང་། །གཅིག་དང་ཚད་མེད་དེ་བཞིན་རབ་ཏུ་ཤེས། །ཇི་
སྙེད་ཅི་འང་མ་ལུས་པའི། །ཆོས་དབྱིངས་གཟུང་བ་ཐམས་ཅད་ཡང་དག་གཟུང་བྱེད་ཅིང་། །མཚན་ཉིད་ཐ་དད་སྣ་ཚོགས་ཏེ། །སེམས་ཅན་གྲངས་ཀྱི་སྐལ་པ་རྒྱུད་མྱི་མཉམ། །འཇིག་རྟེན་ཕྲ་བར་འཇུག་
པ་ལ། །ཕྲ་ལ་ཤིན་ཏུ་གཞོལ་བས་ཕྲ་བར་འཇུག་བྱས་ཏེ། །བརྗོད་དུ་མེད་པར་བསྟན་པ་ཡི། །བསྐལ་པ་ཐམས་ཅད་མ་ལུས་འཛུད་པ་བྱེད། །དེ་དག་རིང་དང་ཐུང་བ་དང་། །དུས་ཀྱི་སྐད་ཅིག་སེམས་
ལ་སྐལ་བ་མི་འཐུན་ཤེས། །ཤེས་སྤྱོད་མྱི་མཉམ་མ་ཡིན་པའི། །ཤེས་པས་དེ་དག་ཐམས་ཅད་ཁོང་དུ་ཆུད། །ཡངས་དང་ཡངས་མྱིན་མཁས་པས་ནི། །འཇིག་རྟེན་ཟབ་མོ་རྣམས་ལ་རབ་ཏུ་འཇུག་
པར་བྱེད། །ལུས་ལ་ཞིང་རྣམས་དེ་ཤེས་ཏེ། །ཞིང་ལ་འང་དེ་བཞིན་གཅིག་མྱིན་ལུས་འཛུད་དོ། །ཕྱོགས་རྣམས་བཅུ་པ་ཐམས་ཅད་དུ། །ཕྱོགས་རྣམས་ཀུན་ལ་འཇུག་ཅིང་སྐད་ཅིག་དུ་མ་དང་། །
འཇིག་རྟེན་ཁམས་རྣམས་འབྱམ་ཀླས་ལ། །ཚད་མེད་གཟི་བརྗིད་ལྡན་པ་རབ་ཏུ་འཇུག །གང་ཡང་ཞིང་རྣམས་མཐའ་ཡས་ཤིང་། །དབུས་མྱེད་གཟུང་བ་བྱས་ཤིང་དུས་ཀྱི་དབྱིངས་སུ་འཛུད། །

75-1-75a

ཞིང་གི་རྒྱུད་ལ་མཁས་པའི་རྣམས། །ཤེས་དང་ལྡན་པས་ཡེ་ཤེས་རབ་ཏུ་འབྱུང་། །བཟང་པོའི་ཡོན་ཏན་ལྡན་པའི་རྣམས། །ཕྱོགས་དང་འཇིག་རྟེན་ཁམས་ཀྱི་རྒྱུད་དུ་གྱུར་པ་དག །ཇི་སྙེད་
ཡོད་པ་དེ་འཇུག་སྟེ། །བརྗོད་དུ་མེད་པ་དེ་དག་རབ་ཏུ་ཤེས། །ཞིང་དང་ཞིང་གི་ས་རྣམས་ཀྱི། །བརྗོད་དུ་མྱེད་པའི་ཞིང་རྣམས་ཀུན་ཀྱང་རབ་ཏུ་མཐོང་། །དེ་དག་ཚུལ་ཡང་རབ་ཏུ་ཤེས་ལས་རྣམས། གང་
གིས་སྦྱངས་པ་འང་ཁོང་དུ་ཆུད། །གང་ཡང་ཞིང་རྣམས་དུ་མ་དག །ལས་རྣམས་ཁྲག་ཁྲིག་ཀུན་ཀྱིས་ཀུན་ནས་ཉོན་མོངས་པར། །འགྲོ་བས་ཀུན་ཏུ་བསྒྲུབས་བྱས་པ། །དེ་དག་ཐམས་ཅད་རྒྱུད་ཀྱང་ཅི་འདྲ་
ཤེས། །བརྗོད་དུ་མྱེད་པ་ཡངས་པའི་རྣམས། །ཞིང་གཅིག་བསྟན་པས་དེ་དག་ཡོངས་སུ་ཤེས་པར་འགྱུར། །དེ་འདྲའི་ཞིང་ལ་འཇུག་པ་དང་། །གང་ལ་གྲངས་མྱེད་དེ་དག་ཀུན་ལ་འཇུག །འཇིག་རྟེན་ཁམས་ནི་
གཅིག་ལ་ཡང་། །འཇིག་རྟེན་ཁམས་ཐམས་ཅད་ཡང་དག་འཛུད་པ་བྱེད། །འཇིག་རྟེན་གཅིག་ཏུ་དགོངས་མྱི་འགྱུར། །འཇིག་རྟེན་ཁམས་རྣམས་དེ་བཞིན་འདྲེས་མྱི་འགྱུར། །སྤྱིའུ་ཚུགས་རྣམས་དང་གོང་
མའི་རྣམས། །བླ་དང་འོག་གི་ས་རྣམས་ཡོངས་སུ་གཟུང་བྱས་ཏེ། །འགྲོ་བའི་རྣམ་པར་མྱིང་ཐོགས་པ། །འཇིག་རྟེན་ཀུན་ལ་འཇུག་ཅིང་རབ་ཏུ་ཤེས། །སྣྲེལ་བཞིར་རྒྱུ་བའི་རྒྱུད་རྣམས་དང་། །ཞིང་རྣམས་
མཐའ་ཡས་མཐའ་དང་དབུས་ཡོད་མ་ཡིན་པ། །སྣ་ཚོགས་ཡངས་པ་རབ་ཏུ་ཤེས། །རྣམ་པ་གཅིག་ཤེས་རྣམ་པ་ཐ་དད་ཤེས། །ཞིང་གི་གྲངས་རྣམས་རབ་ཏུ་ཤེས། །ཡེ་ཤེས་ཆགས་མྱེད་མཐའ་
ལྡན་ཀུན་ཀྱི་གྲངས་རྣམས་ཀྱང་། །བཟང་པོའི་ཐེག་པ་སྤྱོད་པ་ཡིས། །རྒྱལ་སྲས་ཀུན་ཏུ་བཟང་རྣམས་རབ་ཏུ་ཤེས། །འཇིག་རྟེན་ཐམས་ཅད་སྤྲུལ་པ་དང་། །སེམས་ཅན་རྣམ་པར་སྤྲུལ་དང་དེ་བཞིན་

75-1-75b

ཞིང་སྤྲུལ་དང་། །ཆོས་རྣམས་སྤྲུལ་པའི་ཚུལ་ཤེས་པ། །སངས་རྒྱས་སྤྲུལ་པའི་ཕ་རོལ་ཕྱིན་པ་རྣམས། །འཇིག་རྟེན་ཕྲ་ཞིང་ཟབ་པ་དང་། །ཡངས་ཤིང་སྣ་ཚོགས་ཡངས་པས་ཆོ་མ་ཆོ་དགུ་རྣམས། །སྣ་
ཚོགས་ཐ་དད་རྣམ་བསྩགས་པ། །ལས་ཀྱི་རྣམ་སྨིན་གནས་པའི་འཇིག་རྟེན་རྣམས། རྫུ་འཕྲུལ་རྣམ་པར་འཕྲུལ་པ་ཡིས། །ཆོས་དབྱིངས་འཇུག་པར་བྱ་ལ་ཤིན་ཏུ་བསླབས་པ་ཡི། །རྒྱལ་སྲས་མཐའ་དང་
དབུས་མྱེད་པ། །ཕྱོགས་བཅུ་ཐམས་ཅད་མ་ལུས་འགེངས་པ་བྱེད། །འཇིག་རྟེན་ཁམས་རྣམས་དེ་དག་གི། །མྱིང་ནི་བསྐལ་པ་སེམས་ཅན་སྙེད་ཀྱིས་མཐར་ཐུག་ཅིང་། །ཟད་པར་བརྗོད་པར་མྱི་ནུས་ཏེ། །
མྱིང་བཤད་གལ་ཏེ་སངས་རྒྱས་གསུང་ན་གསུང་། །འཇིག་རྟེན་མགོན་པོ་རྣམས་ཀྱི་ཡང་། །མཚན་རྣམས་མཚན་ཉིད་མི་འཐུན་རྣམ་པ་སྣ་ཚོགས་མཚན། །བསྐལ་པ་བརྗོད་མྱེད་ཟད་བྱས་ཀྱང་། །
མཚན་རྣམས་གཅིག་ནས་གཅིག་བརྒྱུད་མཐར་ཐུག་མྱེད། །འོན་ཀྱང་དམན་པའི་སེམས་མྱེད་པར། །མཁས་པ་རྣམས་ནི་དུས་གསུམ་བདེ་གཤེགས་སངས་རྒྱས་ཕྱིར། །ཆོས་ཀྱི་དབྱིངས་ལས་བྱུང་བ་
སྟེ། །སངས་རྒྱས་ཡེ་ཤེས་ས་ལ་འང་རབ་ཏུ་ཞུགས། །དྲན་པས་ཆགས་མེད་དག་པ་སྟེ། །ཆགས་མེད་ཡིད་དང་ལྡན་ཞིང་བློ་གྲོས་མཐའ་ཡས་པས། །ཡེ་ཤེས་བློ་གྲོས་མཆོག་ལྡན་པ། །ཆོས་དབྱིངས་
བཤད་ལ་ཕ་རོལ་ཕྱིན་པ་ཐོབ། །གང་གིས་འཇིག་རྟེན་ཁམས་ཀྱི་རྣམས། །ཡངས་དང་ཕྲ་བ་རྣམ་པ་སྣ་ཚོགས་ཤེས་གྱུར་ཅིང་། །དེར་ནི་འདས་པའི་དུས་རྣམས་ལ། །སེམས་གཅིག་བསྐྱེད་པས་རབ་ཏུ་འཇུག་
པ་བྱེད། །མྱི་ཡི་སེང་གེ་དེ་དག་ཏུ། །སངས་རྒྱས་སྤྱོད་པ་སྣ་ཚོགས་རྣམ་པར་ཆགས་མྱེད་པར། །བྱང་ཆུབ་མཆོག་ཏུ་སངས་རྒྱས་ཤིང་། །རྣམ་པར་འཕྲུལ་པ་ཐམས་ཅད་སྟོན་པ་མཛད། །དེ་བཞིན་མ་

75-1-76a

འོངས་དུས་རྣམས་ཀྱི། །རྗེས་སུ་གང་བྱོན་དེ་ཡི་བསྐལ་པ་ཅི་འདྲ་དང་། །དེ་ལ་མྱི་ཡི་སེང་གེ་གང་། །སྐྱེ་བར་འགྱུར་བ་དེ་དག་ཀུན་ཀྱང་ཤེས། །སྨོན་ལམ་སྤྱོད་པ་ཅི་འདྲ་དང་། །སྤྱོད་ཡུལ་གང་
རྣམས་སྒོམ་པ་གང་གིས་གྲུབ་གྱུར་ཅིང་། །སྒྲུབ་པའི་རྣམ་པ་ཅི་འདྲ་བས། །བསྐལ་པ་གང་ལ་བྱང་ཆུབ་འཚང་རྒྱ་དང་། །དེ་དག་འཁོར་ཀྱང་ཁོང་དུ་ཆུད། །སྐུ་ཚེའི་ཚད་དང་སེམས་ཅན་འདུ་བ་ཅི་འདྲ་དང་། །
ཆོས་ཀྱི་སྒོ་མོ་གང་ཞིག་གིས། །འགྲོ་བར་ཆོས་ཀྱི་འཁོར་ལོ་བསྐོར་བ་ཤེས། །དེ་ལྟར་ཀུན་ཏུ་བཟང་པོའི་ཡེ་ཤེས་མཆོག་གིས་བསྒྲུབ་པའི་སྤྱོད་པའི་ས་གནས་ཤིང་། །དེ་དག་ཐམས་ཅད་རབ་ཏུ་ཤེས། །
དེ་ནི་འགྲོ་གཙོ་ཀུན་གྱི་འབྱུང་གནས་ཡིན། །ད་ལྟར་བྱུང་བ་གཟུང་བྱས་ཤིང་། །འཇིག་རྟེན་ཁམས་རྣམས་ཐམས་ཅད་འདབ་ཆགས་མ་ལུས་པར། །འཇིག་རྟེན་ཁམས་རྣམས་དག་ཏུ་འཇུག །དེ་བཞིན་
ཆོས་ཀྱི་དབྱིངས་རྣམས་རབ་ཏུ་ཤེས། །དེ་ན་མྱི་ཡི་གཙོ་བོ་རྣམས། །དགྲ་ལས་རྒྱལ་ཞིང་ཐམས་ཅད་གཟིགས་པ་ཇི་སྙེད་པ། །མྱི་ཐུབ་རྒོལ་བ་དཔའ་བོ་རྣམས། །ཆོས་ཀྱི་མངའ་ལ་ཕ་རོལ་ཕྱིན་བརྙེས་པ། །
དེ་དག་འཁོར་ཀྱང་རབ་ཏུ་ཤེས། །སེམས་ཅན་འདུལ་དང་ཞིང་རྣམས་རྣམ་པར་དག་པ་དང་། །རྒྱལ་བའི་རྣམ་པར་འཕྲུལ་པ་རྣམས། །སེམས་དཔས་བསྐལ་པ་ཡངས་པ་ཟད་པར་བྱེད། །སྐྱེས་བུའི་མཆོག་
རྣམས་འདུལ་མཛད་ཅིང་། །འཇིག་རྟེན་མཆོག་དུ་ཕྱིན་པའི་བྱིན་བརླབས་དམ་པ་ལ། །མྱི་ཟད་མཛོད་ཀྱི་ཤེས་ཡངས་པས། །ཡེ་ཤེས་ཚུལ་ལ་མཁས་པ་རབ་ཏུ་འཇུག །ཆགས་མེད་མྱིག་གིས་བལྟ་བ་
དང་། །ཆགས་མེད་རྣ་བ་མངོན་པར་སྒྲུབ་པ་བསྒྲུབ་བྱེད་ཅིང་། །ཆགས་པ་མྱེད་པའི་ལུས་ཡངས་དང་། །ཡངས་པའི་ལྕེས་ཀྱང་འཇིག་རྟེན་ཚིམ་པར་བྱེད། །དམ་པའི་སེམས་ལ་ཆགས་མྱེད་དེ། །བསམ་པ་

75-1-76b

ཀུན་ཏུ་རྣམ་ཡངས་རྣམ་པར་དག་དང་ལྡན། །ཡེ་ཤེས་འབྱུང་གནས་བདག་ཉིད་དེ། །དུས་གསུམ་སེམས་རྣམས་མ་ལུས་དེས་ཁྱབ་བོ། །སྤྲུལ་པའི་ཕ་རོལ་ཕྱིན་ཐོབ་ཅིང་། །ཞིང་རྣམས་སྤྲུལ་པའི་བརླབས་པར་
བྱ་ལ་བསླབ་པའི་རྣམས། །སེམས་ཅན་སྤྲུལ་ལ་མཁས་པ་དག །སྤྲུལ་པ་སྤྲུལ་པས་འཇིག་རྟེན་འདུལ་བ་བྱེད། །འདུ་ཤེས་རྣམ་པ་དུ་མ་སྟེ། །དེས་ནི་འཇིག་རྟེན་སྣ་ཚོགས་དུ་མ་ལུས་རྣམས་བྲིས། །དེ་དག་
ཐམས་ཅད་རབ་ཏུ་ཤེས། །སངས་རྒྱས་ཡེ་ཤེས་ཚུལ་ལ་རབ་ཏུ་འཇུག །འཁོར་རྣམས་བརྗོད་དུ་མྱེད་པ་དག །སངས་རྒྱས་ཆོས་རྣམས་རེ་རེ་དག་ལ་ཡོད་པའི་རྣམས། །ཀུན་ལ་འཇུག་ཅིང་མཐོང་བར་བྱེད། །
སེམས་ཅན་རྣམ་པར་འདུལ་བའི་མཐའ་འང་མྱེད། །ཡེ་ཤེས་ཟབ་མོ་མཐོང་བས་ན། །ཡེ་ཤེས་ཉི་མ་ཤིན་ཏུ་གསལ་བར་ཤར་གྱུར་པའི། །ཕྱིར་མྱི་ལྡོག་པའི་སྤྱོད་པ་ལ། །འཇིག་རྟེན་འབྱམ་ཀླས་ཀུན་ཏུ་
འཇུག་པ་བྱེད། །ཇི་ལྟའི་ཚུལ་དུ་ཞུགས་གྱུར་ཅིང་། །འཇིག་རྟེན་འདི་དག་ཐམས་ཅད་རྣམ་པར་བཀོད་འདྲ་བར། །སེམས་ཅན་ཚུལ་བཞིན་རབ་ཏུ་འཕགས། །ཁམས་གསུམ་ཐམས་ཅད་མྱིག་ཡོར་ཚུལ་
འདྲར་ཤེས། །འོན་ཀྱང་རྟོག་དང་རྣམ་རྟོག་མྱེད། །འཇིག་རྟེན་མཐའ་དང་དབུས་མྱེད་ཀུན་ལ་རྟོག་མྱི་བྱེད། །རྟོག་དང་རྟོག་མྱེད་མཁས་པ་སྟེ། །རྟོག་པའི་ཤེས་པས་རྣམ་པར་རྟོག་པ་མྱེད། །བསྐལ་པ་བརྗོད་
དུ་མྱེད་པ་རྣམས། །སེམས་བསྐྱེད་གཅིག་ལ་ཡང་དག་འདུ་བར་འཇུག་བྱེད་ཅིང་། །འཇིག་རྟེན་མྱི་ཁོམ་འདི་མཐོང་ནས། །སྐད་ཅིག་སེམས་ཀྱིས་ཐམས་ཅད་ཤེས་པར་བྱེད། །བརྗོད་དུ་མྱེད་པའི་ཞིང་རྣམས་ཀྱང་། །
སེམས་བསྐྱེད་གཅིག་གིས་ཐམས་ཅད་ཡོངས་སུ་འདའ་བར་བྱེད། །བསྐལ་པ་བརྗོད་མེད་ཟད་བྱེད་ཀྱང་། །སྐྲ་རྩེའི་ཆ་ཤས་གཅིག་ལས་གཡོ་བ་མྱེད། །བསྐལ་པ་བརྗོད་དུ་མེད་པ་དག །ཉི་མ་གཅིག་དང་

75-1-77a

ཡིད་ཙམ་གཅིག་ཏུ་འཛུད་བྱེད་ཀྱང་། །རིང་དང་ཐུང་ལ་གཞོལ་བ་མྱེད། །སྐད་ཅིག་གཅིག་ལ་འཇུག་པའི་ཕ་རོལ་ཕྱིན། །སེམས་ཀྱི་རྣམ་པ་འཇིག་རྟེན་ཀུན། །འཇིག་རྟེན་རྣམ་པ་སེམས་ཅན་ཀུན་
གྱི་སེམས་ཡིན་ནོ། །རྣམ་པ་གཉིས་ཀྱི་གྲངས་སུ་ཞུགས། །འོན་ཀྱང་དེ་དག་མི་གཉིས་རྟོག་པ་མྱེད། །སྒྱུ་མའི་རྣམ་པ་འཇིག་རྟེན་ཏེ། །སེམས་ཅན་ཞིང་དང་སངས་རྒྱས་ཆོས་ཀྱང་དེ་བཞིན་ནོ། །འོན་ཀྱང་འཇིག་
རྟེན་མགོན་པོ་རྣམས། །ཆོས་ཀྱི་དབྱིངས་རྣམས་ཀུན་ལ་གཅིག་ཏུ་སྙོམས། །ལུས་རྣམས་བརྗོད་དུ་མྱེད་པ་ཡིས། །ཕྱོགས་བཅུ་ཐམས་ཅད་རྒྱས་པར་བཀང་ཞིང་ཡོངས་སུ་སྟོན། །འོན་ཀྱང་ལུས་ལ་གཞོལ་བ་
མྱེད། །ཆོས་ཉིད་རྟེན་པ་གནས་མེད་རབ་ཏུ་ཤེས། །འོན་ཀྱང་མྱི་ཡི་སེང་གེ་རྣམས། །གཉིས་ལ་གནས་པའི་ཤེས་པས་བྱུང་བ་མ་ཡིན་ཏེ། །མྱི་གཉིས་པ་ལ་འང་གནས་པ་མེད། །གཉིས་དང་གཉིས་མྱེད་ཆོས་
རྣམས་རབ་ཏུ་ཤེས། །ཇི་ལྟར་སྨྱིག་རྒྱུ་རབ་རིབ་དང་། །མྱིག་ཡོར་སྒྲ་སྙན་དེ་བཞིན་རྨྱི་ལམ་འདྲ་བ་དང་། །རྨི་ལམ་རྣམ་པ་སྤྲུལ་པ་ལྟར། །འགྲོ་བ་ཐམས་ཅད་མ་ལུས་རབ་ཏུ་ཤེས། །དེ་ལྟར་སྤྱོད་ཡུལ་ཉམས་མྱེད་
པས། །སངས་རྒྱས་ཀུན་ཀྱི་རིགས་ཀྱི་རྗེས་སུ་འབྱུང་བ་ཡིན། །ཀུན་ཏུ་བཟང་པོའི་ཡེ་ཤེས་དང་། །ཆོས་ཀྱི་དབྱིངས་ལ་ཤིན་ཏུ་བདལ་བ་ཡིན། །སྙིང་རྗེ་ཆེན་པོ་མཐའ་ཡས་ཀྱང་། །སེམས་ཅན་མྱེད་དང་མཉམ་
པར་ཞིང་རྣམས་ཐམས་ཅད་སྒོམ། །སྔོན་ནས་ཉོན་མོངས་ཉམས་མྱེད་པའི། །བསམ་པ་དག་པས་འཇིག་རྟེན་ཀུན་ཏུ་འགྲོ། །མྱི་ཟད་མཁའ་ལྟར་རྣམ་པར་དག་པ་ཡི། །རྒྱ་ཆེ་ཤིན་ཏུ་ཡངས་པའི་ས་ལ་རབ་ཏུ་
ཞུགས། །གསུང་བའི་སེང་གེ་ཐམས་ཅད་ཀྱི། །ཚུལ་གྱི་དཀྱིལ་འཁོར་ཐམས་ཅད་རྗེས་སུ་དྲན། །འཇིག་རྟེན་རབ་ཏུ་སྤྲོས་པ་ལ། །སྨོན་ལམ་ཚད་མྱེད་ཡོངས་སུ་གདབ་པ་བྱས་པས་ན། །དེ་དག་སྤྱོད་པ་ཡོངས་

75-1-77b

སུ་དག །འཇིག་རྟེན་ཁམས་རྣམས་ཐམས་ཅད་རྒྱས་པར་ཁྱབ་བྱས་པ། །སངས་རྒྱས་རྣམས་དང་རྒྱལ་སྲས་དང་། །དེ་བཞིན་སངས་རྒྱས་རྣམས་ཀྱི་ཆོས་རྣམས་ཐམས་ཅད་དང་། །འཇིག་རྟེན་རྣམས་དང་འཇིག་རྟེན་
ཆོས། །ཆགས་མེད་ཐ་དད་མྱེད་པའི་ཚུལ་དུ་ཤེས། །ཆོས་ཀྱི་སྐུ་ཡི་སྙིང་པོ་ཅན། །དེ་ཡི་ལུས་ལ་འཇིག་རྟེན་ཐམས་ཅད་གཟུང་བྱས་ཤིང་། །འཇིག་རྟེན་དེ་ཡི་ལུས་ཡིན་ཡང་། །འཇིག་རྟེན་ཀུན་ཀྱི་དེ་ལ་གོས་པ་མྱེད། །
ཇི་ལྟར་དང་བའི་ཆུ་གསལ་ལ། །གཟུགས་བརྙན་ཡོངསུ་སྣང་ཡང་དེར་སོང་འཕོས་པ་མྱེད། །དེ་བཞིན་འཇིག་རྟེན་ཐམས་ཅད་ཀྱི། །རྗེས་སུ་ལུས་འགྲོ་དེར་སོང་འཕོས་པ་མྱེད། །ཇི་ལྟར་འཇིག་རྟེན་ཐམས་ཅད་ཀྱི། །
གོས་པ་མེད་ཅིང་འཇིག་རྟེན་ཡོངས་སུ་དག་པས་ན། །ལུས་ནི་མཁའ་དང་འདྲ་བ་སྟེ། །དེ་ཡི་ལུས་རྣམས་གང་ལ་འང་སྐྱེས་པ་མྱེད། །མྱི་ཟད་པ་ཡི་ལུས་ཤེས་པས། །དེ་ནི་ནམ་ཡང་སྐྱེས་ཤིང་འགགས་པ་མྱེད་པ་སྟེ། །
རྟག་དང་མྱི་རྟག་མ་ཡིན་པར། །འཇིག་རྟེན་ཀུན་ལ་འང་རྣམ་པར་དམྱིགས་པ་བྱེད། །ལྟ་བའི་རྣམ་པ་རབ་ཏུ་འགགས། །བརྟན་པ་དེ་དག་ཡང་དག་བལྟ་བ་སྟོན་པ་བྱེད། །བདག་གི་མྱེད་ཅིང་གནས་པ་མྱེད། །ལེན་པ་མྱེད་ཅིང་
ཆོས་ཀྱི་དབྱིངས་དང་མཉམ། །ཇི་ལྟར་སྒྱུ་མཁན་མཁས་པས་ཞིང་། །སྣ་ཚོགས་མཚན་ཉིད་རྣམ་པ་ཐ་དད་གཤེགས་འཕྲུལ་བྱེད། །འོན་ཀྱང་དེ་ལ་འགྲོ་བ་མྱེད། །གང་དུ་འང་འགྲོ་བ་དེ་བཞིན་མྱི་དམྱིགས་སོ། །སྒྱུ་མ་
ཚད་མྱེད་མ་ཡིན་ཏེ། །སྒྱུ་མ་ཚད་ཀྱིས་དམྱིགས་པར་བྱ་བའང་མ་ཡིན་ནོ། །ཚད་མྱེད་ཚད་དང་ལྡན་པར་ཡང་། །ཚོགས་ཀྱི་དབུས་སུ་སྟོན་པ་རབ་ཏུ་བྱེད། །དེ་བཞིན་རྟོགས་པའི་བློ་ལྡན་པ། །སངས་རྒྱས་ཀུན་ཀྱི་དགེ་
བའི་རྩ་བ་རྣམས་ལས་བྱུང་། །སེམས་ནི་ཚད་ཡོད་མ་ཡིན་ཏེ། །ཚད་མྱེད་པ་ལ་གནས་པ་འང་དེ་དག་མྱིན། །འདུ་ཤེས་རྣམ་པ་གཅིག་མྱིན་ཏེ། །དེ་དག་ཚད་མེད་པ་དང་ཚད་དང་ལྡན་པ་སྟོན། །ལམ་གྱི་རྒྱུད་དང་

75-1-78a

འབྲེལ་པ་མྱེད། །ཚད་མྱེད་རྣམས་ལ་གནས་པ་འང་དེ་བཞིན་མྱེད། །སངས་རྒྱས་ཆོས་རྣམས་ཟབ་པ་སྟེ། །ཤིན་ཏུ་ཡངས་པས་ཟབ་ཅིང་ཞི་བས་དེ་བཞིན་ཟབ། །ཟབ་མོ་སྣ་ཚོགས་རྒྱུད་རྣམས་དང་། །
མཐའ་ཡས་ཟབ་པ་རྣམས་ཀྱང་རབ་ཏུ་ཤེས། །ཡེ་ཤེས་བཟང་པོ་རྨོངས་པ་མྱེད། །རྒྱུད་ལ་དྲི་མ་མྱེད་པས་བསམ་པ་རྣམ་པར་དག །བྱིན་ཀྱིས་རློབ་ལ་མཁས་པས་ན། །སྲོག་ཆགས་བྱེ་བ་ཤིན་ཏུ་དགའ་བར་
བྱེད། །དགེ་བར་བྱེད་པའི་དཀྱིལ་འཁོར་རྣམས། །རབ་ཏུ་བརྗོད་ཅིང་དགེ་དང་མྱི་དགེ་རྣམ་པར་སྟོན། །གནས་ལ་མངོན་པར་མ་ཆགས་པས། །ཆོས་ཀྱི་དབྱིངས་རྣམས་ཀུན་ཏུ་རབ་ཏུ་རྒྱུ། །སེམས་ཅན་མྱེད་མཐར་ཕྱིན་
གྱུར་ཀྱང་། །འཇིག་རྟེན་ཐམས་ཅད་མ་ལུས་པར། །རྣམ་པར་སངས་རྒྱས་མྱ་ངན་གར་མྱི་འདའ། །ཆོས་རྣམས་བགྲང་བའི་ཚུལ་ལ་མཁས། །སེམས་ཅན་བགྲང་ཚུལ་ཤེས་ཀྱང་གྲངས་ལ་སྐྱེས་པ་མྱེད། །
ཆོས་ཀྱི་སྤྲིན་ཆེན་ཆར་འབེབས་ཤིང་། །འཇིག་རྟེན་ཁམས་རྣམས་ཐམས་ཅད་སྣང་བར་བྱེད། །སངས་རྒྱས་བྱང་ཆུབ་མ་ལུས་ལ། །སེམས་བསྐྱེད་གཅིག་གིས་དེ་དག་རབ་ཏུ་འཇུག །དེ་དག་ཕྱིར་ལྡོག་མྱེད་
པ་སྟེ། །སེམས་ཅན་ཀུན་ཀྱི་ཁམས་ལས་ཕྱིར་མྱི་ལྡོག །སངས་རྒྱས་སྐུ་ནི་ཐོབ་གྱུར་ཀྱང་། །ཆོས་རྣམས་འདི་དག་ལུས་ཡོད་མ་ཡིན་རབ་ཏུ་ཤེས། །ལུས་རྣམས་ཀུན་གྱི་ཚུལ་ལ་མཁས། །ལུས་ཀྱིས་རྣམ་
ཕྱེ་འཇིག་རྟེན་རབ་ཏུ་ཤེས། །སེམས་ཅན་ཀུན་ཏུ་རྒྱུ་བ་དང་། །བསྐལ་པ་རྣམས་དང་ཞིང་ལ་ཕ་རོལ་ཕྱིན་པ་ཐོབ། །ཕྱོགས་རྣམས་རྒྱ་མཚོར་ཡེ་ཤེས་རྒྱ་མཚོའི་ཚུལ་ལ་མཁས་པས་ཞུགས། །ལུས་རྣམས་
ཐམས་ཅད་རེ་རེ་ལས། །སེམས་ཅན་ཀུན་ཀྱི་ལུས་རྣམས་སྣ་ཚོགས་ཇི་སྙེད་དང་། །སངས་རྒྱས་སྐུ་ནི་མཐའ་ཡས་པ། །ཡེ་ཤེས་ཤིན་ཏུ་ཡངས་པ་དེ་སྟོན་ཏོ། །སྐད་ཅིག་གཅིག་གི་དུས་ཚུལ་ལ། །

75-1-78b

མི་ཡི་གཙོ་བོ་མང་པོ་འབྱུང་བ་རབ་ཏུ་ཤེས། །བསྐལ་པ་མང་པོ་བརྗོད་མྱེད་དུ། །མྱི་ཡི་སེང་གེ་བགྲང་བས་ཟད་མྱི་འགྱུར། །དེ་དག་མྱ་ངན་འདའ་བ་ཡང་། །སྐད་ཅིག་གཅིག་ལ་ཚད་མྱེད་ཤིན་ཏུ་ཡངས་པ་
འབྱུང་། །རིང་བསྲེལ་རྣམ་དབྱེ་མང་པོ་ཡང་། །ཡེ་ཤེས་དྲི་མེད་ཕྲ་བས་སྟོན་པ་བྱེད། །དེ་བཞིན་མ་འོངས་དུས་ཀྱི་ཡང་། །མྱི་ཡི་སེང་གེ་མཐའ་ཡས་སྨོན་ལམ་འདེབས་པའི་རྣམས། །བྱང་ཆུབ་དྲི་མེད་
སེམས་བསྐྱེད་པ། །ཡེ་ཤེས་ཡངས་ཤིང་ཤིན་ཏུ་ཕྲ་བས་ཤེས། །བཟང་པོའི་སྤྱོད་ལ་གནས་བཅས་ཤིང་། །དེ་བཞིན་དུས་གསུམ་གཤེགས་པའི་སེམས་ཅན་གཙོ་བོ་རྣམས། །དེ་སྙེད་སྐྱེས་པར་འགྱུར་པ་དག །
དེ་དག་ཐམས་ཅད་མ་ལུས་རབ་ཏུ་ཤེས། །དེ་ལྟར་རབ་ཏུ་ཤེས་པས་ན། །མཐའ་དང་དབུས་མེད་སྤྱོད་པའི་ས་དང་དེ་བཞིན་དུ། །ཡེ་ཤེས་འབྱུང་གནས་བློ་གྲོས་ལ། །ཡེ་ཤེས་འཁོར་ལོའི་སྤྱོད་པས་ཕྱིར་མྱི་ལྡོག །
ཡེ་ཤེས་ཕྲ་མོ་རབ་ཡངས་པ། །སྟོབས་བཅུ་རྣམས་ཀྱི་སྤྱོད་ཡུལ་མཆོག་ལ་དེ་དག་ཞུགས། །བཟང་པོ་རྟོགས་པའི་བློ་ཅན་རྣམས། །ཕྱིར་མྱི་ལྡོག་ལ་འཇུག་པ་བརྗོད་བྱས་ན། །སངས་རྒྱས་རྒྱལ་བ་ཐམས་
ཅད་ཀྱི། །ཡང་དག་གཞོལ་བར་བྱ་ལ་དེ་དག་ཞུགས་པས་ན། །སྤྱོད་ལས་ཕྱིར་ལྡོག་མྱེད་པ་སྟེ། །བྱང་ཆུབ་དམ་པ་ཞི་བར་འཚང་རྒྱ་ཡང་། །དེ་འདྲའི་སེམས་རྒྱུད་གཅིག་ལ་ཡང་། །མཐའ་དང་དབུས་མྱེད་སེམས་
རྣམས་ཡང་དག་འཛུད་པ་བྱེད། །ཤིན་ཏུ་ཡངས་པའི་ཚད་མེད་ལས། །འདུ་ཤེས་དེ་དང་དེ་ལ་ཡང་དག་བསྒྲུབ། །ཉོན་མོངས་མྱེད་དང་ཉོན་མོངས་དང་། །སློབ་དང་མྱི་སློབ་སེམས་ཀྱང་དེ་བཞིན་རབ་ཏུ་ཤེས། །
སེམས་རྒྱུད་དེ་དག་རེ་རེ་ལའང་། །སེམས་རྣམས་བརྗོད་དུ་མེད་པ་མངོན་འཚང་རྒྱ། །གཅིག་དང་གཉིས་སུ་ཤེས་པ་མྱེད། །ཡང་དག་ཡོངས་སུ་འདྲེས་པར་འགྱུར་བ་འང་མྱེད་པ་སྟེ། །སོ་སོའི་འདུ་ཤེས་རྣམ་

75-1-79a

པ་ལ། །སེམས་ཅན་དེ་དག་སྐྱེས་པར་གྱུར་པ་ཡིན། །འདི་ན་འདུག་པར་མཐོང་གྱུར་ཀྱང་། །སེམས་ཅན་བརྗོད་མྱེད་གཞན་དང་གཞན་སེམས་ལྡན་པའི་རྣམས། །གཞན་གྱི་ཞིང་ཕྱིར་འདུ་ཤེས་ཀྱང་། །
འཇིག་རྟེན་སྣ་ཚོགས་རྣམས་ལ་རབ་ཏུ་སྐྱེ། འདི་འདྲའི་ཚུལ་ལ་འཇུག་པ་ལ། །སྤྱོད་པའི་མཆོག་གི་རྗེས་སུ་ཞུགས་པར་གྱུར་པ་རྣམས། །ཀུན་ཏུ་བཟང་པོའི་མྱིང་ཐོབ་སྟེ། །འཇིག་རྟེན་མགོན་པོ་ཀུན་ཀྱི་རྗེས་སུ་
སྐྱེས། །སེམས་ཅན་བྱེ་བ་ལ་ལ་ནི། །ངན་སོང་འགྲངས་པའི་མྱིང་ཐོགས་མཐོ་རིས་འདུ་ཤེས་འགྱུར། །ལ་ལ་མཐོ་རིས་ས་རྣམས་ཀྱི། །རྣམ་པ་ཀུན་ལ་ངན་སོང་འདུ་ཤེས་འགྱུར། །འཇིག་རྟེན་མྱི་མཚུངས་སྐལ་
བ་ལྟོས། །རྣམ་པ་ཐ་དད་ལས་ཀྱི་ས་ལས་རབ་ཏུ་སྐྱེས། །འདུ་ཤེས་རྣམ་པ་མཐའ་ཡས་ཏེ། །གཅིག་མྱིན་ཡང་ལ་འཇིག་རྟེན་རབ་ཏུ་འཇུག །འཇིག་རྟེན་ཁམས་རྣམས་ཐམས་ཅད་ཀྱི། །འདུ་ཤེས་དྲ་
བ་སྐལ་པ་མྱི་མཉམ་རབ་ཏུ་ཤེས། །མྱིག་འཕྲུལ་སྒྱུ་མའི་ཚུལ་གྱིས་ན། །སྐད་ཅིག་གཅིག་གིས་སེམས་ཀྱིས་རབ་ཏུ་གཞོལ། །དེ་བཞིན་དབང་པོ་རྣམས་ལ་སྟེ། །མིག་གི་སྐྱེ་མཆེད་རྣ་བ་སྣ་ཡི་སྐྱེ་
མཆེད་དང་། །ལྕེ་དང་ལུས་དང་ཡིད་ལ་ཡང་། །འཇིག་རྟེན་རྣམ་པ་ཐ་དད་འདུ་ཤེས་འཇུག །མྱིག་རྣམས་རེ་རེའི་ཡུལ་ལ་ཡང་། །མཐའ་དང་དབུས་མྱེད་མྱིག་རྣམས་རབ་ཏུ་འཛུད་པ་བྱེད། །རྣམ་པ་ཐ་
དད་དུ་མ་སྟེ། །ཚད་མྱེད་ཀུན་ལའང་ཞེན་པར་འགྱུར་བ་མེད། །འོན་ཀྱང་ཕན་ཚུན་གཅིག་གིས་གཅིག །བདེ་ཞིང་གནོད་པར་འགྱུར་བ་དེ་དག་ཀུན་ན་མྱེད། །བདག་བདག་སོ་སོའི་ལས་ཀྱི་རྣམས། །ཇི་ལྟར་
བསྩགས་པའི་ཚུལ་བཞིན་ཉམས་སུ་མྱོང་། །བཟང་ཞེས་བྱ་བ་དེ་དག་ཀུན། །ཚད་མྱེད་སྟོབས་དང་ཡེ་ཤེས་ས་ཡི་ཤེས་རབ་ཀྱིས། །འབྱམ་ཀླས་མྱིག་རྣམས་ཐམས་ཅད་ལ། །རབ་ཏུ་ཞུགས་པས་

75-1-79b

ཤིན་ཏུ་རྟོགས་པ་ཡིན། །དེ་བཞིན་འཇིག་རྟེན་ཐམས་ཅད་ཀྱང་། །ཐམས་ཅད་མ་ལུས་རྣམ་པ་ཐམས་ཅད་འཇིག་ཚུལ་དུ། ཐམས་ཅད་ཤིན་ཏུ་ཤེས་གྱུར་ཀྱང་། །རྒྱ་ཆེན་སྤྱོད་པས་མྱ་ངན་མི་འདའོ། །
སངས་རྒྱས་ཤིན་ཏུ་བསྟན་པ་དང་། །སེམས་ཅན་བསྟན་དང་དེ་བཞིན་ཞིང་རྣམས་བསྟན་པ་དང་། །དུས་རྣམས་ཤིན་ཏུ་བསྟན་པ་དང་། །བསྟན་པ་སྣ་ཚོགས་རྣམ་པ་ཀུན་ཀྱང་ཤེས། །ལ་ལ་འདི་ལ་འདས་
གྱུར་ཀྱང་། །གཞན་དང་གཞན་རྣམས་མ་འོངས་དུས་ལ་གནས་པ་ཡིན། །འོན་ཀྱང་མ་འོངས་དུས་ཀྱི་རྣམས། །ལ་ལས་ད་ལྟར་བྱུང་བར་རབ་ཏུ་ཤེས། །དེ་འདྲའི་ཚུལ་ཅན་གཅིག་མྱིན་པའི། །འཇིག་རྟེན་
མཚན་ཉིད་ཐ་དད་ཐམས་ཅད་རབ་ཏུ་ཤེས། །ཐམས་ཅད་མཁྱེན་པ་ཉིད་ཚུལ་གྱི། །སངས་རྒྱས་ཡེ་ཤེས་ཀུན་ཏུ་མཐའ་འང་ཡས། །ཤིན་ཏུ་རྒྱས་པ་ཆེན་པོའི་མདོ། །སངས་རྒྱས་ཕལ་པོ་ཆེ་ཞེས་བྱ་བ་
ལས། ཀུན་ཏུ་བཟང་པོའི་སྤྱོད་པ་བསྟན་པའི་ལེའུ་སྟེ། བཞི་བཅུ་གཉིས་པའོ།།      །། སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བརྒྱད་པ། བཅོམ་ལྡན་འདས་ཡེ་ཤེས་
ཆེན་པོས་རྣམ་པར་སངས་རྒྱས་པའི་དགོངས་པ་མངའ་བ་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་དང་། སྐུ་གཅིག་པའི་མཉམ་པ་ཉིད་བརྙེས་པ། སངས་རྒྱས་ཐམས་
ཅད་ཀྱི་སྤྱོད་པ་མཉམ་པ་ཉིད་དང་ལྡན་པ། ཆགས་པ་མེད་པའི་སྤྱོད་ཡུལ་མངོན་པར་མཁྱེན་པ། ཡེ་ཤེས་ཀྱི་རང་བཞིན་གྱི་ཆོས་ཀྱི་སྐུ་མངའ་བ། མཚན་ཉིད་ཡོད་ནས་མེད་པའི་ཆོས་ལ་རྟེན་པ། ཆོས་ཀྱི་
དབྱིངས་མྱི་གཉིས་པའི་སྤྱོད་ཡུལ་གྱི་ཡང་དག་པར་སྤྱོད་པ། མཐའ་དང་དབུས་མྱེད་ཅིང་མཚུངས་པའི་མངོན་པར་འཚང་རྒྱ་བ་བརྙེས་པ། རྣམ་པར་ཐར་པ་སྒྲིབ་པ་མྱེད་པའི་སྤྱོད་ཡུལ་ལ་ཤིན་ཏུ་དགྱེས་

75-1-80a

པ། ཆོས་ཀྱི་སྐུ་ནམ་མཁའི་དབྱིངས་ཀྱི་མཐས་ཀླས་པ་མངའ་བ། དེ་བཞིན་གཤེགས་པའི་བྱིན་གྱི་རླབས་ཀྱི་ཕོ་བྲང་ཁང་པ་བརྩེགས་པའི་གཞལ་མྱེད་ཁང་དེ་བཞིན་གཤེགས་པ་
བཞུགས་པ། ཆོས་ཀྱི་དབྱིངས་ཀྱི་སྙིང་པོ་ཅན། འོད་ཀུན་ནས་འབྱུང་བ་རྒྱན་ཆེན་པོ་དང་ལྡན་ལ། འོད་དང་ཞིང་གསལ་བ། རྣམ་པར་སྣང་བའི་སྙིང་པོ་ཅན་སངས་རྒྱས་སྐྱེ་བ་ཆོས་ཀྱི་དབྱིངས་མཐའ་དང་དབུས་མྱེད་
པའི་གནས། བྱང་ཆུབ་སེམས་དཔའི་ལུས་ལས་བྱུང་བ། གཞི་འོད་ཟེར་གྱི་རྣམ་པར་བརྒྱན་པ། བྱང་ཆུབ་སེམས་དཔའི་ལུས་རང་བཞིན་དུ་གནས་པས་རབ་ཏུ་བསྒྲུབ་པ། ཆོས་ཆེན་པོའི་གཞིར་གྱུར་
པ། ཆོས་ཀྱི་དབྱིངས་ཀུན་ཏུ་རྒྱས་པ། དེ་བཞིན་གཤེགས་པའི་འོད་དང་ལྡན་པ། ནམ་མཁའི་དབྱིངས་ཀྱི་མཐས་གཏུགས་པ། ཡེ་ཤེས་ཀྱི་ཡུལ་ཡང་དག་པའི་མཐའ་སྤྱོད་ཡུལ་ཆགས་པ་མེད་པས་རྣམ་
པར་གསལ་བ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རིན་པོ་ཆེ་བཟང་པོའི་པད་མོ་ཆེན་པོ་རང་རང་གི་སྨོན་ལམ་གྱི་བྱུང་བའི་དབུས་ཀྱི་སྙིང་པོ་ལ་འཁོད་པའི་ཀུན་ཀྱང་ཚེ་གཅིག་གིས་ཐོགས་པ། 
འཇིག་རྟེན་གྱི་ཁམས་གཞན་དང་གཞན་ནས་ཕྱིན་པ། ཡེ་ཤེས་ཆེན་པོ་རྣམ་པར་ཕྱེ་བའི་སྤྱོད་ཡུལ་ལ་བཞོལ་བ། ཆོས་ཀྱི་དབྱིངས་ཐ་མྱི་དད་པའི་གཞི་མཉམ་པ་ཉིད་ལ་ཞུགས་པ། ནམ་མཁའི་དབྱིངས་གཞི་མྱེད་
ཅིང་། མཐའ་དང་དབུས་མྱེད་པ་ལ་རྣམ་པར་སྤྱད་པ། ཆོས་ཐམས་ཅད་འབྱུང་བ་མེད་ཅིང་། མངོན་པར་གྲུབ་པ་མེད་པ་མངོན་དུ་བྱས་པ། བྱང་ཆུབ་སེམས་དཔའི་ལུས་ལས་མ་གཡོས་པར་ཐམས་ཅད་
མཁྱེན་པའི་ཡེ་ཤེས་རབ་ཏུ་ཐོབ་པ། འཇིག་རྟེན་གྱི་ཁམས་ཐམས་ཅད་དུ་ཀུན་གྱིས་བརྗོད་པ། དེ་བཞིན་གཤེགས་པའི་ཡེ་ཤེས་ལས་མངོན་དུ་བྱུང་བ། སངས་རྒྱས་ཐམས་ཅད་ཀྱི་བྱང་ཆུབ་མངོན་སུམ་

75-1-80b

དུ་གྱུར་པའི་ཡེ་ཤེས་སྣང་བ་ཐོབ་པ། དེ་བཞིན་གཤེགས་པའི་སྤྱོད་ཡུལ་རྒྱུན་མ་ཆད་པ། ཡེ་ཤེས་ཀྱི་རང་བཞིན་ཆོས་ཀྱི་ལུས་གཅིག་ཅིང་ཐ་མྱི་དད་པས། གཟུགས་ཀྱི་ལུས་མཐའ་ཡས་པའི་སྒོ་ཀུན་ཏུ་སྟོན་པ། ཆོས་ཀྱི་
དབྱིངས་མཐའ་དང་དབུས་མེད་པ་ལ་འཇུག་པ་ཤིན་ཏུ་ཤེས་པ། སེམས་ཅན་ཀྱི་ཁམས་སུ་རྣམ་པར་སྤྱོད་པ་ལས་ཕྱིར་མྱི་ལྡོག་པ། དེ་བཞིན་གཤེགས་པའི་ཆོས་ཀྱི་དབྱིངས་དང་། ཡང་དག་པའི་མཐའ་མཉམ་པ་ཉིད་ཐོབ་
པས་སྤྲུལ་པ་མངོན་པར་སྒྲུབ་པ། དེ་བཞིན་གཤེགས་པ་རྣམ་པར་སྣང་མཛད་དང་། སྔོན་ལྷན་ཅིག་ཏུ་སྐྱེས་ཤིང་དགེ་བའི་རྩ་བ་བསྩགས་པ་ཤ་སྟག་ལ་འདི་ལྟ་སྟེ་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་
བཟང་པོ་དང་། ཀུན་ཏུ་གྲགས་པའི་དབང་ཕྱུག་རྒྱལ་པོ་དང་། དེ་བཞིན་གཤེགས་པའི་རིགས་སུ་བྱུང་བའི་དཔལ་དང་། རྡོ་རྗེ་དཔལ་གྱི་རྒྱལ་མཚན་དང་། རྣམ་པར་གྲོལ་བ་སྒྲིབ་པ་མེད་པའི་ཟླ་བ་དང་། ཉི་མའི་འོད་ཟེར་
དྲི་མ་མེད་པའི་སྙིང་པོ་དང་། མངོན་པར་ཤེས་པ་ཆེན་པོས་རྣམ་པར་འཕྲུལ་པའི་བློ་དང་། འོད་དྲི་མ་མེད་པའི་དཔལ་གྱི་གཟི་བརྗིད་འོད་གཟེར་གྱི་རྒྱལ་པོ་དང་། བློ་གྲོས་རྒྱ་མཚོའི་མཆོག་འཛིན་ཅིང་བློ་ལ་རྣམ་
པར་རྩེ་བ། གསལ་བས་མངོན་པར་ཤེས་པའི་དཔལ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་སྟོབས་བཅུས་མྱི་འཇིགས་པའི་སེང་གེའི་ང་རོ་ཆེན་པོས་རྣམ་པར་རྩེ་བས་མངོན་པར་ཤེས་
པ་དང་། དེ་དག་ལས་སྩོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་དང་ཐབས་གཅིག་ཏུ་བཞུགས་
སོ། །དེ་ནས་དེའི་ཚེ་བཅོམ་ལྡན་འདས་ཀྱི་མཛོད་སྤུ་ནས་དེ་བཞིན་གཤེགས་པ་འབྱུང་བ་ཞེས་བྱ་བའི་འོད་གཟེར་ཀྱི་འཁོར་བྱེ་བ་ཁྲག་ཁྲིག་བརྒྱ་སྟོང་གྲངས་མེད་པ་མང་པོའི་འོད་གཟེར་དང་ལྡན་པ་བྱུང་སྟེ། 

75-1-81a

དེས་འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་དུ་མ་ལུས་པར་སྣང་བར་བྱས། འཇིག་རྟེན་གཡས་ཕྱོགས་སུ་ལན་བཅུར་བསྐོར་ཏེ། དེ་བཞིན་གཤེགས་པའི་རྣམ་པར་འཕྲུལ་པ་བསྟན་
ནས། བྱང་ཆུབ་སེམས་དཔའ་བྱེ་བ་ཁྲག་ཁྲིག་བརྒྱ་སྟོང་མང་པོ་བསྐུལ་བ་བྱས་ཏེ། འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་རབ་ཏུ་བསྐྱོད་ནས། ངན་སོང་གི་རྒྱུད་ཐམས་ཅད་ཀྱི་སྐྱེ་བ་དང་། ཤི་འཕོ་བ་
རབ་ཏུ་ཞི་བར་བྱས་ཏེ། བདུད་ཀྱི་ཁྱིམ་ཐམས་ཅད་ཟིལ་གྱིས་མནན་ནས། དེ་བཞིན་གཤེགས་པ་ཐམས་ཅད་མངོན་པར་འཚང་རྒྱས་སོ། །རྣམ་པར་སངས་རྒྱས་པའི་གདན་བསྟན་པ་བྱས་ཏེ། སངས་རྒྱས་ཀྱི་
འཁོར་ཀྱི་དཀྱིལ་འཁོར་རྣམ་པར་བཀོད་པ། འབྱམ་ཀླས་པ་རབ་ཏུ་བསྟན་ནས། འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པར་འབྱམ་ཀླས་པ་ཐམས་ཅད་མ་ལུས་
པར་རྒྱས་པར་ཁྱབ་པར་བྱས་ནས་ཕྱིར་འོངས་ཏེ། བྱང་ཆུབ་སེམས་དཔའི་འཁོར་ཀྱི་དཀྱིལ་འཁོར་ཐམས་ཅད་ལ་གཡས་ཕྱོགས་ནས་བསྐོར་ནས། བྱང་ཆུབ་སེམས་དཔའ་དེ་བཞིན་གཤེགས་པའི་རིགས་
སུ་བྱུང་བའི་དཔལ་གྱི་སྤྱི་བོར་ནུབ་པོ། །དེ་ནས་བྱང་ཆུབ་སེམས་དཔའི་འཁོར་དེ་དག་ཐམས་ཅད་ངོ་མཚར་ཆེར་འཛིན་ཅིང་། དགའ་བ་ཐོབ་པར་གྱུར་ཏེ། འོད་གཟེར་གྱི་དྲ་བ་སྣང་བ་འདི་ལྟ་བུ་བྱུང་བས་ན་ཆོས་ཆེན་པོ་
བརྗོད་པར་ནི་འགྱུར་དུ་ངེས་སོ་སྙམ་ནས། རྟོག་པའི་བློ་དང་བ་ཐོབ་པར་གྱུར་ཏོ། །འོད་གཟེར་དེ་དག་གིས་བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱི་ལུས་ལ་ཐིམ་
པར་གྱུར་མ་ཐག་ཏུ། དེ་ནས་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་པད་མོའི་སྟན་ལས་ལངས་ཏེ། བླ་གོས་ཕྲག་པ་གཅིག་ཏུ་གཟར་

75-1-81b

ནས། པད་མོའི་སྙིང་པོ་ངེས་ལ་པུས་མོ་གཡས་པའི་ལྷ་ང་བཙུགས་ནས། བཅོམ་ལྡན་འདས་གང་ན་བ་དེར་ཐལ་མོས་བཏུད་ཏེ། དེ་བཞིན་གཤེགས་པའི་འདུ་ཤེས་དང་ལྡན་པའི་ཡིད་ལ་བྱེད་པས། དེ་བཞིན་
གཤེགས་པ་ལ་ཚིགས་སུ་བཅད་དེ་གསོལ་པ། །རྣམ་དག་བློ་མངའ་ཡོན་ཏན་མཁྱེན་པས་འཕགས་པ། །སྤྱོད་ཡུལ་ཆགས་པ་མེད་པའི་ཕ་རོལ་ཕྱིན་བརྙེས། །དུས་གསུམ་མཉམ་པའི་ཆོས་ཉིད་
མཉམ་སྟོན་པ། །ཁྱོད་ལ་བདག་ནི་སྟི་སྟང་རིམ་གྲོ་བགྱིད་དོ། །མཚན་ཉིད་མེད་པའི་སྤྱོད་ཡུལ་ཕ་རོལ་ཕྱིན་བརྙེས། །མཚན་གྱིས་ཤིན་ཏུ་བསྟན་པའི་འོད་སྟོན་མཛད། །དྲི་མེད་འོད་ཆེན་འོད་གཟེར་
སྟོང་དང་ལྡན་འགྱེད་པ། །བདུད་ཀྱི་སྡེ་རྣམས་མ་ལུས་རབ་ཏུ་འཇོམ་མཛད་པ། །ཕྱོགས་བཅུ་ཀུན་ན་གང་རྣམས་ཇི་སྙེད་མཆིས་པ་ཡི། །ཞིང་རྣམས་ཐམས་ཅད་མ་ལུས་རབ་ཏུ་སྐྱོད་ཀྱང་། །ཐུགས་རྗེ་ལྡན་པས་
སུ་ལ་འང་འཇིགས་པར་མྱི་མཛད། །ཁྱོད་ཀྱི་རྫུ་འཕྲུལ་མཐུ་ནི་དེ་འདྲ་དེ་ཚུལ། །ནམ་མཁའི་དབྱིངས་ལ་མཉམ་པ་ཉིད་དུ་རབ་བཞུགས། །དེ་བཞིན་ཆོས་དབྱིངས་མཉམ་པ་ཉིད་ཀྱང་བརྙེས་གྱུར། །སེམས་ཅན་སྟོང་
ཕྲག་བྱེ་བ་གྲོལ་བར་མཛད་ཅིང་། །སེམས་ཅན་ཀུན་ཀྱི་སྡིག་ཆེན་རབ་ཏུ་ཞི་མཛད། །བསྐལ་པ་སྟོང་དུ་བརྟུལ་ཞུགས་དམ་པོ་སྤྱད་དེ། །བྱང་ཆུབ་མཆོག་གི་ལམ་ནི་ཡང་དག་བསྒྲུབས་ནས། །ཆགས་པ་མེད་པའི་ཡེ་ཤེས་
སྤྱོད་ཡུལ་འདི་བརྙེས། །སངས་རྒྱས་ཀུན་དང་རང་བཞིན་གཅིག་ཏུ་རབ་གྱུར། །རྣམ་པར་འདྲེན་པ་ཁྱོད་ཀྱིས་འདི་ནས་འདི་བཀྱེ། །འཇིག་རྟེན་ཐམས་ཅད་མ་ལུས་ཀུན་ཏུ་བསྐྱོད་ནས། །ཆོ་འཕྲུལ་མཐའ་ཡས་
ཡང་དག་བསྟན་པར་བགྱིས་ཏེ། །བདག་གི་ལུས་འདིར་དེ་དག་མ་ལུས་ཞུགས་གྱུར། །དེ་ལ་བདག་གི་བློ་གྲོས་འདི་ལྟར་སྐྱེས་ཏེ། །ཆོས་རྗེ་ཁྱོད་ལ་བདག་གིས་ཞུ་བའི་དུས་བབ། །ཤིན་ཏུ་ངེས་པའི་ཆོས་ལ་རབ་ཏུ་

75-1-82a

བསླབས་པ་ཡི། །བྱང་ཆུབ་སེམས་དཔའ་རྣམས་ཀྱང་འདུས་པར་གྱུར་སྙམ། །ཚོགས་འདི་དག་པ་འདུས་པས་རྣམ་པར་དག་པ། །འཇིག་རྟེན་སློབ་དཔོན་མགོན་པོས་རབ་ཏུ་བསྔགས་པ། །
ཡེ་ཤེས་མཐའ་ཡས་ལྡན་པ་ཡུལ་ལ་ཆགས་པ་མྱེད། །དེ་འདྲའི་མཐུ་ཆེན་དཔའ་བོ་འདི་དག་འདིར་ཕྱིན། །དེའི་དོན་འཇིག་རྟེན་སློབ་དཔོན་དྲང་སྲོང་ཆེན་པོ། །ཡེ་ཤེས་སྟོབས་དང་བརྩོན་འགྲུས་མཐའ་ཡས་
བྱུང་གྱུར། །བྱང་ཆུབ་སེམས་དཔའ་འདི་དག་སྣང་བར་མཛད་གསོལ། །ཆོས་རབ་བདག་གིས་གང་ཞུས་དེ་ཡང་བཤད་གསོལ། །དྲང་སྲོང་ཆེན་པོའི་སྤྱོད་ཡུལ་འདི་དག་བསྟན་ཅིང་། །ཡང་དག་མ་ནོར་བརྗོད་པར་
ནུས་པ་གང་ལགས། །སྐྱེས་བུ་ཁྱུ་མཆོག་རྣམས་ཀྱི་སྲས་ནི་གང་ལགས། །འཇིག་རྟེན་མགོན་གྱི་གཙོ་བོ་ཁྱོད་ཀྱིས་བཤད་གསོལ། །ཚིགས་སུ་བཅད་པ་དེ་དག་གསོལ་མ་ཐག་ཏུ། དེའི་ཚེ་བཅོམ་ལྡན་
འདས་ཀྱི་ཞལ་གྱི་སྒོ་ནས་མྱི་བསྙེངས་པའི་མཐར་ཕྱིན་པ་ཞེས་བྱ་བའི་འོད་གཟེར་འཁོར་ཀྱི་འོད་གཟེར་ཁྲག་ཁྲིག་བརྒྱ་སྟོང་གྲངས་མེད་པ་དང་ལྡན་པ་བྱུང་སྟེ། དེས་འཇིག་རྟེན་གྱི་ཁམས་འབྱམ་ཀླས་པ་ཐམས་
ཅད་མ་ལུས་པར་སྣང་བར་བྱས་ནས། འཇིག་རྟེན་གྱི་ཁམས་ནས་གཡས་ཕྱོགས་སུ་ལན་བཅུར་བསྐོར་ཏེ། དེ་བཞིན་གཤེགས་པའི་རྣམ་པར་འཕྲུལ་བ་སྟན་ནས། བྱང་ཆུབ་སེམས་དཔའ་བྱེ་བ་ཁྲག་ཁྲིག་
བརྒྱ་སྟོང་མང་པོ་བསྐལ་པ་བྱས་ཏེ། འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་རབ་ཏུ་བསྐྱོད་ནས། ངན་སོང་གི་རྒྱུད་ཐམས་ཅད་ཀྱི་སྐྱེ་བ་དང་། ཤི་འཕོ་བ་རབ་ཏུ་ཞི་བར་བྱས་ཏེ། བདུད་ཀྱི་ཁྱིམ་ཐམས་
ཅད་ཟིལ་གྱིས་མནན་ནས། དེ་བཞིན་གཤེགས་པ་ཐམས་ཅད་མངོན་པར་འཚང་རྒྱ་བས། རྣམ་པར་སངས་རྒྱས་པའི་གདན་བསྟན་པ་བྱས་ཏེ། སངས་རྒྱས་ཀྱི་འཁོར་ཀྱི་དཀྱིལ་འཁོར་རྣམས་བཀོད་པ་

75-1-82b

འབྱམ་ཀླས་པ་རབ་ཏུ་བསྟན་ནས། འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པར་འབྱམ་ཀླས་པ། ཐམས་ཅད་མ་ལུས་པར་ཁྱབ་པར་བྱས་ནས་ཕྱིར་འོངས་ཏེ། 
བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་ལ་གཡས་ཕྱོགས་ནས་བསྐོར་ནས། བྱང་ཆུབ་སེམས་དཔའ་ཀུན་ཏུ་བཟང་པོའི་ཁའི་སྒོར་ནུབ་པོ། །དེ་བཞིན་གཤེགས་པའི་འོད་གཟེར་དེས་
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་རེག་པར་གྱུར་མ་ཐག་ཏུ་དེ་ནས་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོའི་ལུས་ཀྱི་སེང་གེའི་ཁྲི། སྔོན་
ཅི་འདྲ་བ་དེ་ལས་བྱང་ཆུབ་སེམས་དཔའི་ལུས་ཀྱི་སེང་གེའི་ཁྲི་བརྒྱ་ཕྲག་སྟོང་གྱུར་ཏུ་བཟང་ཞིང་། ཁྱད་པར་དུ་འཕགས་པར་འདུག་སྟེ། དེ་བཞིན་གཤེགས་པའི་སེང་གེའི་གདན་མ་གཏོགས་པར་བྱང་ཆུབ་
སེམས་དཔའ་གཞན་གྱི་ལུས་གྱི་སེང་གེའི་ཁྲི་ལས་བྱང་ཆུབ་སེམས་དཔའ་ཀུན་ཏུ་བཟང་པོའི་ལུས་ཀྱི་སེང་གེའི་ཁྲི་བརྒྱ་ཕྲག་སྟོང་གྱུར་དུ་བཟང་ཞིང་ཁྱད་པར་དུ་འཕགས་པར་སྣང་ངོ་། །དེ་ནས་བྱང་ཆུབ་
སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་
དེ་བཞིན་གཤེགས་པས་ཆོ་འཕྲུལ་ཆེན་པོ་འཇིག་རྟེན་ཐམས་ཅད་ཀྱིས་ཁོང་དུ་ཆུད་པར་དཀའ་བ། བྱང་ཆུབ་སེམས་དཔའ་རྣམས་རབ་ཏུ་དགའ་བར་འགྱུར་བ་བསམ་གྱིས་མྱི་ཁྱབ་པ་འདི་ལྟ་བུ་བསྟན་
ན། ཀྱེ་རྒྱལ་བའི་སྲས་དེ་གང་གི་སྔོན་གྱི་མཚན་མར་འགྱུར། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་

75-1-83a

ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་དེ་ནི་སྙམ་དུ་སེམས་ཏེ། སྔོན་གྱི་ཡང་དག་པར་རྫོགས་པའི་སངས་རྒྱས་རྣམས་ཀྱི་ཆོ་
འཕྲུལ་ཆེན་པོ་འདི་འདྲ་བ་དག་ཀྱང་མཐོང་སྟེ། དེ་བཞིན་གཤེགས་པ་རྣམས་ནི་དེ་བཞིན་གཤེགས་པ་འབྱུང་བ་བསྟན་པ་ཞེས་བྱ་བའི་ཆོས་ཀྱི་རྣམ་གྲངས་བསྟན་པར་དགོངས་པ་དང་། ཆོ་འཕྲུལ་ཆེན་པོའི་
རྣམ་པ་འདི་ལྟ་བུ་དག་སྟོན་པ་མཛད་དོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། དེ་བཞིན་གཤེགས་པ་འབྱུང་བ་བསྟན་པའི་ཆོས་
ཀྱི་རྣམ་གྲངས་གྱི་མིང་ཐོས་པར་གྱུར་མ་ཐག་ཏུ། དེའི་ཚེ་ས་ཆེན་གཡོས་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། 
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་ལེགས་པར་སྤོབས་པར་མཛོད་ཅིག །ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་བསྟན་པ་ཁོང་དུ་ཆུད་པར་བྱེད། ཀྱེ་རྒྱལ་བའི་སྲས་འཁོར་འདུས་པ་འདི་ནི་ཤིན་ཏུ་དག་པ་སྟེ། བྱང་ཆུབ་སེམས་
དཔའ་བྱེ་བ་ཁྲག་ཁྲིག་བརྒྱ་སྟོང་ཀུན་ནས་འདུས་པའོ། །ཀྱེ་རྒྱལ་བའི་སྲས་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་སྔོན་སྦྱངས་པ་ཤིན་ཏུ་སྤྱད་པ། ལས་ཀྱི་མཐའ་ཤིན་ཏུ་སྦྱངས་པ། དྲན་པ་དང་
བློ་གྲོས་དང་། རིག་པས་ཤིན་ཏུ་འཕགས་པ། རྒྱ་ཆེན་པོའི་ཕ་རོལ་ཏུ་ཕྱིན་པ། མཆོག་ཐོབ་པ། དེ་བཞིན་གཤེགས་པ་ཐམས་ཅད་ཀྱི་སྤྱོད་ཡུལ་དང་། སྤྱོད་པ་དང་ཚུལ་ལ་རབ་ཏུ་གནས་པ། སངས་རྒྱས་

75-1-83b

ཀྱི་རྗེས་སུ་སོང་བའི་འདུ་ཤེས་ཡིད་ལ་བྱེད་པ་མ་ཉམས་པ། སྙིང་རྗེ་ཆེན་པོས་འགྲོ་བ་ཐམས་ཅད་ལ་རྣམ་པར་བལྟ་བ། བྱང་ཆུབ་སེམས་དཔའི་མངོན་པར་ཤེས་པ་ཆེན་པོས་རྣམ་པར་རོལ་པའི་སྤྱོད་ཡུལ་
ཅན། དེ་བཞིན་གཤེགས་པ་ཐམས་ཅད་ཀྱི་བྱིན་རང་གི་རྒྱུད་དུ་ལེན་པ། སངས་རྒྱས་ཐམས་ཅད་ཀྱི་ཆོས་ཀྱི་དཔལ་གྱི་བྱིན་གྱིས་བརླབས་པ་སྟེ། དེ་དག་ལས་སྩོགས་པ་ཡོན་ཏན་དང་ལེགས་པ་ཚད་མེད་
པ་མང་པོ་དང་ལྡན་པ་ཤ་སྟག་འོངས་ཤིང་འདུས་པའོ། །ཀྱེ་རྒྱལ་བའི་སྲས་ཁྱོད་ཀྱང་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་མང་པོ་བསྙེན་བཀུར་བ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པའི་མཆོག་ཏུ་
ཕྱིན་པ། ཏིང་ངེ་འཛིན་དང་སྙོམས་པར་འཇུག་པའི་སྒོ་ཐམས་ཅད་ཀྱིས་རྣམ་པར་རོལ་པར་མངོན་པར་མཁས་པ། དེ་བཞིན་གཤེགས་པ་ཐམས་ཅད་ཀྱི་གསང་བའི་གནས་སུ་ཆུད་པ། སངས་རྒྱས་ཀྱི་ཆོས་
ཐམས་ཅད་ལ་ཐེ་ཙོམ་ཡོངས་སུ་བཅད་པ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བྱིན་ཏུ་བརླབས་པ། སེམས་ཅན་ཐམས་ཅད་ཀྱི་དབང་པོ་ལ་མཁས་པ་དང་ལྡན་པ། སེམས་ཅན་ཐམས་
ཅད་ཀྱི་མོས་པ་དང་རྣམ་པར་གྲོལ་བའི་ལམ་ཡང་དག་པར་སྟོན་པ། དེ་བཞིན་གཤེགས་པ་ཐམས་ཅད་ཀྱི་རིགས་དང་། རྒྱུད་ཡང་དག་པར་འབྱུང་བའི་ཡེ་ཤེས་དང་ལྡན་པ། སངས་རྒྱས་ཀྱི་ཆོས་ཐམས་ཅད་
བསྟན་པ་ལ་ཕ་རོལ་ཕྱིན་པའི་མཆོག་ཐོབ་པ་དེ་དག་ལ་སྩོགས་པ་ཡོན་ཏན་མང་པོ་ཚད་མེད་པའི་ཁྱད་པར་ཀྱི་མཐར་ཐུག་པ་ཡིན་གྱིས། ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་བསྟན་པ་དང་། སྐུ་ཡང་དག་པར་བསྟན་པ་དང་། དབྱངས་རབ་ཏུ་བརྗོད་པ་དང་ཐུགས་ཀྱི་མཐུ་དང་། ཡུལ་གྱི་གནས་དང་། སྤྱོད་ཡུལ་བསྟན་པ་དང་། 

75-1-84a

མངོན་པར་བྱང་ཆུབ་པའི་གནས་དང་། ཆོས་ཀྱི་འཁོར་ལོ་བསྐོར་བ་མངོན་པར་བསྒྲུབ་པ་དང་། ཡོངས་སུ་མྱ་ངན་ལས་འདས་པ་ཆེན་པོ་བསྟན་པ་དང་། དེ་བཞིན་གཤེགས་པ་རྣམས་
མཐོང་ཞིང་ཐོས་པ་དང་། དེ་བཞིན་གཤེགས་པ་དང་འགྲོགས་པས། དགེ་བའི་རྩ་བ་འབྱུང་བ་བསྟན་པ་ལ་ལེགས་པར་སྤོབས་པར་མཛོད་ཅིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་
བཞིན་གཤེགས་པའི་རིགས་སུ་བྱུང་བའི་དཔལ་གྱིས། དོན་འདི་ཉིད་ཡང་བསླས་བརྗོད་པའི་ཕྱིར། དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་ཚིགས་སུ་བཅད་དེ་སྨྲས་པ། །
ཆགས་མྱེད་བློ་གྲོས་ཤིན་ཏུ་རྣམ་པར་སངས་རྒྱས་བློ་ལྡན། །ཡེ་ཤེས་མཐའ་ཡས་ཡུལ་ལ་མཉམ་པ་ཉིད་དུ་གྱུར་པ། །རྒྱལ་བའི་སྤྱོད་ཡུལ་ཚད་མེད་ལེགས་པར་ཡང་དག་ཤོད་ཅིག །དེ་ཐོས་སངས་རྒྱས་
སྲས་རྣམས་ཐམས་ཅད་རབ་ཏུ་དགའ་འགྱུར། །རྒྱལ་བ་མཆོག་རྣམས་འབྱུང་བ་ཇི་ལྟར་བྱང་ཆུབ་སེམས་དཔས། །ཁོང་དུ་ཆུད་བྱ་ཇི་ལྟར་དེ་དག་ཡང་དག་བལྟ་བྱ། །དེ་བཞིན་གཤེགས་ཐུགས་ཇི་འདྲ་སྐུ་དང་
དབྱངས་དང་ཅི་འདྲ། །སྐྱེས་བུ་ཁྱུ་མཆོག་རྣམས་ཀྱི་ཡུལ་དང་སྤྱོད་ཡུལ་ཅི་འདྲ། །དེ་བཞིན་གཤེགས་པ་བྱང་ཆུབ་ཇི་ལྟར་རྣམ་པར་འཚང་རྒྱ། །ཆོས་ཀྱི་འཁོར་ལོ་དམ་པ་རྒྱལ་བ་ཇི་ལྟར་སྟོན་མཛད། །བདེ་
གཤེགས་མྱ་ངན་འདས་པའི་ཡང་དག་ཉིད་ཀྱང་གསུང་སྟེ། །སངས་རྒྱས་སྲས་པོ་མཐའ་ཡས་འདི་དག་དགའ་བར་མཛོད་ཅིག །གང་གིས་བདེ་གཤེགས་ཆོས་རྒྱལ་ཆེན་པོ་མཐོང་བར་གྱུར་ཅིང་། །གང་རྣམས་
འགྲོགས་ཤིང་དགེ་བ་ཡང་དག་བསྐྱེད་པར་བྱེད་པ། །དེ་དག་བསོད་ནམས་འཕེལ་བ་ཡང་མ་ནོར་བརྗོད་པར་མཛོད་ཅིག །བདེ་གཤེགས་མཐོང་ན་ཇིར་འགྱུར་དེ་དང་འགྲོགས་ན་ཇིར་འགྱུར། །བདེ་གཤེགས་

75-1-84b

མྱ་ངན་འདས་དང་འོན་ཏམ་བཞུགས་ཀྱང་རུང་སྟེ། །དེ་བཞིན་གཤེགས་པའི་མཚན་རྣམས་གང་གིས་ཐོས་པར་གྱུར་ཅིང་། །ཡོན་ཏན་འབྱུང་གནས་རྣམས་ལ་གང་རྣམས་དད་པ་བསྐྱེད་པ། །དེ་དག་དོན་ཀྱང་
ཅིར་འགྱུར་འཁོར་འདིར་བསྟན་པར་མཛོད་ཅིག །བྱང་ཆུབ་སེམས་དཔའ་འདི་དག་ཐམས་ཅད་ཐལ་མོ་སྦྱར་ཅིང་། །བདེ་བར་གཤེགས་དང་ཁྱོད་དང་བདག་ལ་ཀུན་ཀྱང་བལྟ་འདོད། །དྲིས་པ་འདི་དག་
སེམས་ཅན་དག་པ་ཁྱོད་ཀྱིས་ལུང་སྟོན། །ཡོན་ཏན་རྒྱ་མཚོ་ཆེ་མངའ་རྣམས་ཀྱི་སྤྱོད་ཡུལ་བསྟན་མཛོད། །དེ་དག་ཤིན་ཏུ་ཆོས་རབ་ལྡན་པའི་གསུང་མཆོག་བརྗོད་ཅིང་། །མཁའ་འདྲ་ཁྱོད་ཀྱིས་སྐྱེ་བོ་
རྣམས་ཀྱི་ཐེ་ཙོམ་གཅད་མཛོད། །དཔེ་དང་རྒྱུར་ལྡན་ཚིག་གིས་དེ་བཞིན་གཤེགས་པའི་རིགས་སྟོན། །ཐོས་ནས་སེམས་ཅན་ཁྲག་ཁྲིག་བྱང་ཆུབ་མཆོག་ཏུ་སེམས་སྐྱེད། །ཇི་ལྟར་ཞིང་རྣམས་ཐམས་ཅད་
མ་ལུས་རྒྱས་པར་བཀང་ཞིང་། །རྒྱལ་བའི་སྐུ་ཡི་ཡན་ལག་སྣ་ཚོགས་ཡང་དག་སྟོན་མཛོད། །ཇི་ལྟར་ཁྲག་ཁྲིག་ཆོས་དང་ལྡན་པའི་གསུང་རབ་བརྗོད་པ། །སངས་རྒྱས་བྱང་ཆུབ་དཔེ་དང་རྒྱུ་ཡིས་བསྟན་
མཛོད། །གང་ཞིག་ཕྱོགས་བཅུའི་ཞིང་རྣམས་ཁྲག་ཁྲིག་ཐམས་ཅད་ཀུན་ཏུ། །བསྐལ་པ་མང་པོ་བྱེ་བ་མཐའ་ཡས་བགྲངས་བར་སོང་ཡང་། །དེ་རིང་རྒྱལ་སྲས་འདིར་ཚོགས་འདི་འཁོར་དད་དང་འདྲ་བ། །
བྱང་ཆུབ་སེམས་དཔའ་རྣམས་ཀྱིས་མཐོང་བར་ཤིན་ཏུ་དཀའ་བས། །དེ་བས་རྒྱལ་སྲས་རང་བཞིན་དག་པ་ཁྱོད་ཀྱིས་བཤད་མཛོད། །དེ་བཞིན་གཤེགས་པ་རྣམས་ཀྱི་རིགས་ཡངས་ཡོངས་སུ་སྟོན་ཅིང་། །
བྱང་ཆུབ་སེམས་དཔའ་འདི་དག་ཐམས་ཅད་ཐལ་མོ་སྦྱར་ཏེ། །ཡངས་པའི་ཆོས་ཀྱིས་སྒོམ་ཞིང་ཆོས་ལ་དོན་གཉེར་གནས་སོ། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་

75-1-85a

པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་དམྱིགས་ནས། བྱང་ཆུབ་སེམས་དཔའི་ཚོགས་ཐམས་ཅད་
ལ་སྨྲས་པ། ཀྱེ་རྒྱལ་བའི་སྲས་དག་འདི་ལྟ་སྟེ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྐྱེ་བ་འབྱུང་བ་བསྟན་པ། ཚད་མེད་པའི་ཆོས་ཀྱིས་འབྱུང་བ་འདི་ནི་བསམ་གྱིས་མྱི་
ཁྱབ་པའི་གནས་ཏེ། ཀྱེ་རྒྱལ་བའི་སྲས་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ནི། རྒྱུ་གཅིག་མ་ཡིན་པ་དང་། རྐྱེན་གཅིག་མ་ཡིན་པས་
ཡང་དག་པར་འགྲུབ་བོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དག་ཆོས་བཅུ་པོ་འདི་དག་ལ་སྩོགས་པ་ཆོས་རྣམ་པ་ཐ་དད་པ་བརྒྱ་སྟོང་ཚད་མེད་གྲངས་མེད་པ་ཡོངས་སུ་རྫོགས་པར་བྱ་བའི་ཚུལ་ཡང་དག་པར་
བསྒྲུབས་པའི་རྒྱུས་དེ་བཞིན་གཤེགས་པ་རྣམས་འབྱུང་བར་འགྱུར་རོ། །བཅུ་གང་ཞེ་ན་འདི་ལྟ་སྟེ། སྔོན་འགྲོ་བ་ཐམས་ཅད་ཡོངས་སུ་སྐྱབས་པའི་སེམས་དང་། བྱང་ཆུབ་ཀྱི་སེམས་ཚད་མེད་པ་བསྐྱེད་པ་
ཡང་དག་པར་བསྒྲུབས་པ་དང་། བསམ་པ་དང་ལྷག་པའི་བསམ་པ་སྔོན་ཤིན་ཏུ་སྦྱངས་ཤིང་ཡང་དག་པར་བསྒྲུབས་པ་དང་། བྱམས་པ་ཆེན་པོ་དང་། ཐུགས་རྗེ་ཆེན་པོ་ཚད་མྱེད་པས་སེམས་ཅན་ཡོངས་སུ་
སྐྱབས་པ་དང་། ཡང་དག་པར་བསྒྲུབ་པ་དང་བསྐྱོད་པ་དང་། སྨོན་ལམ་ཚད་མེད་པ་རྒྱུན་ཆད་པ་མེད་པར་ཡང་དག་པར་བསྒྲུབས་པ་དང་། བསོད་ནམས་དང་ཡེ་ཤེས་ཀྱི་ཚོགས་ཆེན་པོས་མི་ངོམས་པར་ཡང་
དག་པར་བསྒྲུབས་པ་དང་། སངས་རྒྱས་མཆོད་ཅིང་རིམ་གྲོ་བྱ་བ་དང་། སེམས་ཅན་ཡོངས་སུ་སྨིན་པར་བྱ་བའི་རྒྱུན་ཚད་མེད་པ་ཡང་དག་པར་བསྒྲུབས་པ་དང་། ཐབས་དང་ཤེས་རབ་ཀྱི་ལམ་རྣམ་པར་དག་ཅིང་། 

75-1-85b

ཚད་མེད་པ་ཡང་དག་པར་བསྒྲུབས་པ་དང་། ཡོན་ཏན་རྣམ་པར་དག་པའི་རྣམ་པ་ཚད་མྱེད་པ་ཡང་དག་པར་བསྒྲུབས་པ་དང་། ལམ་གྱི་ཡན་ལག་རྣམ་པར་བཀོད་པ་ཚད་མེད་པའི་ཡེ་ཤེས་ཡང་དག་པར་
བོ་སྒྲུབས་པ་དང་། དོན་དང་ལྡན་པའི་ཆོས་ཚད་མེད་པ་ཁོང་དུ་ཆུད་པས། མཐར་ཕྱིན་པར་བྱ་བ་ཡང་དག་པར་བསྒྲུབས་པ་སྟེ། ཀྱེ་རྒྱལ་བའི་སྲས་དག་བཅུ་པོ་འདི་དག་ལ་སྩོགས་པ། ཆོས་རྣམ་པ་ཐ་དད་པ་
བརྒྱ་སྟོང་ཚད་མྱེད་གྲངས་མེད་པ་ཡོངས་སུ་རྫོགས་པར་བྱ་བའི་ཚུལ་ཡང་དག་པར་བསྒྲུབས་པའི་རྒྱུས་དེ་བཞིན་གཤེགས་པ་རྣམས་འབྱུང་བར་འགྱུར་རོ། །ཀྱེ་རྒྱལ་བའི་སྲས་དག་འདི་ལྟ་སྟེ་དཔེར་ན། སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འབྱུང་བ་ནི་རྒྱུ་གཅིག་གིས་འབྱུང་བ་མ་ཡིན། རྐྱེན་གཅིག་གིས་འབྱུང་བ་མ་ཡིན་ཏེ། ཀྱེ་རྒྱལ་བའི་སྲས་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་
ཁམས་ནི་རྒྱུ་ཚད་མེད་པ་དང་། རྐྱེན་ཚད་མྱེད་པ་དང་། བསྒྲུབ་པ་ཚད་མྱེད་པས་ཡོངས་སུ་འགྲུབ་པར་འགྱུར་ཏེ། འདི་ལྟར་སྤྲིན་ཆེན་པོའི་ཆར་དུས་ལས་མྱི་འདའ་བར་རབ་ཏུ་འབབ་པས་ཀྱང་རྒྱུ་བྱས་ལ། རླུང་
གི་དཀྱིལ་འཁོར་བཞི་རྒྱུན་མྱི་ཆད་པར་ལྡང་བས་ཀྱང་རྒྱུ་བྱས་ན་ཡོངས་སུ་འགྲུབ་པར་འགྱུར་རོ། །བཞི་པོ་དེ་དག་ཀྱང་གང་ཞེ་ན། འདི་ལྟ་སྟེ། རླུང་གི་དཀྱིལ་འཁོར་ཡོངས་སུ་འཛིན་པ་ཞེས་བྱ་བ་ནི་ཡོངས་སུ་
གཟུང་བའི་ཕྱིར་ལྡང་ངོ་། །རླུང་གི་དཀྱིལ་འཁོར་ཡོངས་སུ་སྐེམ་པ་ཞེས་བྱ་བ་ནི། ཆུའི་ཕུང་པོ་ཡོངས་སུ་བསྐམ་པའི་ཕྱིར་ལྡང་ངོ་། །རླུང་གི་དཀྱིལ་འཁོར་ཡོངས་སུ་གཞོག་པ་ཞེས་བྱ་བ་ནི་གཞལ་མེད་
ཁང་ཐམས་ཅད་ཡོངས་སུ་དགོད་པའི་ཕྱིར་ལྡང་ངོ་། །རླུང་གི་དཀྱིལ་འཁོར་རྣམས་པར་དགོད་པ་ཞེས་བྱ་བ་ནི། སེམས་ཅན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་གཏོགས་པ་

75-1-86a

ཐམས་ཅད་ཀྱི་རྐྱེན་དུ་སྐྱེས་པའི་ལས་དང་། བྱང་ཆུབ་སེམས་དཔའི་དགེ་བའི་རྩ་བའི་སྟོབས་དང་ཤུགས་ཀྱིས། གནས་ཀྱི་རྣམ་པའི་རྒྱན་རྣམ་པར་ཕྱེ་བ་ཤིན་ཏུ་རྣམ་པར་དབྱེ་བས་སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་དབྱེ་བའི་ཕྱིར་ལྡང་སྟེ། ཀྱེ་རྒྱལ་བའི་སྲས་དག་དེ་དག་ལ་སྩོགས་པའི་རྣམ་པ་ཚད་མྱེད་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་
ཆོས་ཉིད་རབ་ཏུ་ཐོབ་པའི་ཕྱིར། ཡོངས་སུ་འབྱུང་བའི་འགྱུར་བ་ཡང་འབྱུང་བ་དེ་ལ་འབྱུང་བར་བྱེད་པ་གང་ཡང་མེད་དེ། འབྱུང་བར་འགྱུར་བའང་མ་ཡིན་ནོ། །ཀྱེ་རྒྱལ་བའི་སྲས་དག་དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱང་རྒྱུ་གཅིག་མ་ཡིན་པ་དང་། རྐྱེན་གཅིག་མ་ཡིན་པས་འབྱུང་བར་འགྱུར་ཏེ། ཀྱེ་རྒྱལ་བའི་སྲས་དག་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་རྒྱུ་ཚད་མྱེད་པ་དང་། རྣམ་པ་ཚད་མྱེད་པ་དང་། ཡང་དག་པར་བསྒྲུབ་པ་ཚད་མྱེད་པས་འབྱུང་བ་སྟེ། འདི་ལྟར་ཡང་དག་པར་རྫོགས་
པའི་སངས་རྒྱས་རྣམས་ཀྱི་དྲུང་དུ་སྔོན་ཆོས་ཀྱི་སྤྲིན་གྱི་ཆར་ཆེན་པོ་བབ་པས་རྒྱུར་བྱས་ལ། དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་བཞི་རྒྱུན་མི་ཆད་པར་ལྡང་བས་ཀྱང་རྒྱུ་བྱས་ནས་
ཡང་དག་པར་འགྲུབ་པར་འགྱུར་རོ། །བཞི་གང་ཞེ་ན་འདི་ལྟ་སྟེ། དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་དྲན་པས་ཡང་དག་པར་བཟུང་ཞིང་གཟུངས་ཀྱིས་ཆུད་མྱི་ཟ་བ་ཞེས་
བྱ་བ་ཡོད་དེ། དེ་བཞིན་གཤེགས་པ་དེ་དག་གི་ཆོས་ཀྱི་སྤྲིན་ཆེན་པོའི་ཆར་ཡང་དག་པར་གཟུང་བའི་ཕྱིར་ལྡང་ངོ་། །དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་ལྷག་མཐོང་དང་། 

75-1-86b

ཞི་གནས་ཀྱིས་བསྒྲུབ་པ་ཞེས་བྱ་བ་ཡོད་དེ། དེ་ནི་ཉོན་མོངས་པ་ཐམས་ཅད་ཡོངས་སུ་སྐེམ་པའི་ཕྱིར་ལྡང་ངོ་། །དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་ཡོངས་སུ་བསྔོ་བ་
ལ་མཁས་པ་ཞེས་བྱ་བ་ཡོད་དེ། དེ་ནི་དགེ་བའི་རྩ་བ་ཐམས་ཅད་ཡོངས་སུ་བསྔོ་བའི་ཕྱིར་ལྡང་ངོ་། །དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་སྤྲུལ་པའི་རྒྱན་རྣམ་པར་
བཀོད་པ་རྣམ་པར་འབྱེད་ཅིང་རྣམ་པར་འགོད་པ་ཞེས་བྱ་བ་ཡོད་དེ། དེ་ནི་སེམས་ཅན་སྔོན་ཡོངས་སུ་སྨིན་པར་བྱས་པ་རྣམས་ཀྱི་རྐྱེན་དུ་བྱུང་བའི་དགེ་བའི་རྩ་བ་ཡོངས་སུ་དག་པ་དང་། དེ་བཞིན་
གཤེགས་པའི་དགེ་བའི་རྩ་བ་ཟག་པ་མེད་པའི་སྟོབས་དང་ཤུགས་ཀྱི་ཕྱིར་ལྡང་ངོ་། །ཀྱེ་རྒྱལ་བའི་སྲས་དག་དེ་དག་ལ་སྩོགས་པའི་རྣམ་པ་ཚད་མེད་པ་དང་། ཡང་དག་པར་བསྒྲུབ་པ་ཚད་
པས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཆོས་ཉིད་རབ་ཏུ་ཐོབ་པའི་ཕྱིར་འབྱུང་བར་འགྱུར་ཏེ། དེ་ལ་འབྱུང་བར་བྱེད་པ་འམ་སྐྱེ་བར་བྱེད་པ་
གང་ཡང་མེད་དེ། འབྱུང་བ་མེད་པ་འང་མ་ཡིན་ནོ། །དེ་ལྟར་རྒྱལ་བའི་སྲས་དག་དཔེའི་སྒོ་དང་པོས་ཁོང་དུ་ཆུད་པར་བྱ་བ་འདིས། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། སྟོང་གསུམ་གྱི་སྟོང་
ཆེན་པོའི་འཇིག་རྟེན་ཀྱི་ཁམས་ཡོངས་སུ་འབྱུང་བར་འགྱུར་བའི་ཚེ། གཅིག་ཏུ་སྟུག་ཅིང་ཐ་མི་དད་པ་ཞེས་བྱ་བའི་སྤྲིན་ཆེན་པོའི་ཆར་འབབ་སྟེ། དེ་ནི་སྟོང་གསུམ་གྱི་སྟོང་ཆེན་པོའི་

75-1-87a

ཡོངས་སུ་གྲུབ་པའི་རླུང་གི་དཀྱིལ་འཁོར་མ་གཏོགས་པར་སའི་ཕྱོགས་གཞན་གྱིས་གཟུང་བ་འམ་བཟོད་པར་མྱི་ནུས་སོ། །ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་འབྱུང་བའི་ཚེ། དེ་བཞིན་གཤེགས་པའི་རིགས་ཐ་མྱི་དད་པ་ཞེས་པའི་ཆོས་ཀྱི་སྤྲིན་ཆེན་པོའི་ཆར་འབབ་སྟེ། དེ་ནི་བྱང་ཆུབ་སེམས་
དཔའ་ཆེན་པོ་དེ་དག་ཉིད་ཀྱི་སྟོབས་དང་ཤུགས་ཀྱིས་བསྒྲུབས་པའི་སེམས་གྱི་རྒྱུད་མ་གཏོགས་པར་བྱང་ཆུབ་སེམས་དཔའ་བསམ་པ་ཅན་དང་ཉན་ཐོས་དང་རང་སངས་རྒྱས་ཐམས་ཅད་ཀྱིས་
གཟུང་བ་འམ། བཟོད་པར་མི་ནུས་སོ། །ཀྱེ་རྒྱལ་བའི་སྲས་དག་ཁོང་དུ་ཆུད་པར་བྱ་བའི་སྒོ་གཉིས་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། སྤྲིན་ཆེན་པོའི་ཆར་དེ་དག་འབབ་པའི་ཚེ། 
གང་ནས་ཀྱང་འོངས་པ་མྱེད་ལ་གང་དུ་ཡང་འགྲོ་བ་མྱེད་དོ། །སེམས་ཅན་རྣམས་ཀྱི་ལས་ཀྱི་ཚོགས་ཆེན་པོས་རབ་ཏུ་འབབ་པ་ཡང་ཡོད་དོ། །ཀྱེ་རྒྱལ་བའི་སྲས་དག་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་ཀྱི་ཆོས་ཀྱི་སྤྲིན་ཆེན་པོའི་ཆར་འབབ་པ་ཡང་གང་ནས་ཀྱང་འོངས་པ་མེད་ལ། གང་དུ་ཡང་འགྲོ་བ་མྱེད་དེ་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བའི་
སྟོབས་དང་ཤུགས་ཆེན་པོས། ཆར་མངོན་པར་འབབ་པ་ཡང་ཡོད་དོ། །ཀྱེ་རྒྱལ་བའི་སྲས་དག་ཁོང་དུ་ཆུད་པར་བྱ་བའི་སྒོ་གསུམ་པ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་

75-1-87b

པོས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། 
སྤྲིན་ཆེན་པོའི་ཆར་མངོན་པར་འབབ་པ་དེ་དག་ནི་སྟོང་གསུམ་གྱི་སྟོང་ཆེན་པོར་གཏོགས་པའི་སེམས་ཅན་ཐམས་ཅད་ཀྱིས་ཤེས་པ་འམ། བགྲང་བར་སླ་བ་མ་ཡིན་ཏེ། ཀྱེ་རྒྱལ་བའི་སྲས་
དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ནི་སྤྲིན་ཆེན་པོའི་ཆར་དེ་ལ་སེམས་པས་མགོ་རྨོངས་པར་འགྱུར་རོ། །སྤྲིན་ཆེན་པོའི་ཆར་དེ་
ལ་བལྟས་པས་མྱིག་འཁྲུགས་པར་འགྱུར་རོ། །སྟོང་གསུམ་གྱི་སྟོང་ཆེན་པོའི་དབང་ཕྱུག་ཆེན་པོ་ནི་མ་གཏོགས་ཏེ། དེའི་སྔོན་གྱི་དགེ་བའི་རྩ་བ་ཡོངས་སུ་སྦྱངས་པའི་ཁྱད་པར་ཀྱིས། དེ་ལ་ཆུང་ངུ་ན་ཆར་
པའི་ཐིགས་ཀྱང་མ་རིག་པར་མི་འབབ་པོ། །ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པ་དེ་དག་ཡང་དག་པར་འབྱུང་བའི་ཚེ་དེ་བཞིན་གཤེགས་པའི་ཆོས་ཀྱི་སྤྲིན་ཀྱི་ཆར་མངོན་པར་འབབ་པ་ཡང་། 
སེམས་ཅན་ཐམས་ཅད་དང་ཉན་ཐོས་དང་། རང་སངས་རྒྱས་ཐམས་ཅད་ཀྱི་ཤེས་པས་ཀྱང་བསམ་པར་མི་ནུས་ཏེ། དེ་དག་ནི་དེ་བཞིན་གཤེགས་པའི་ཆོས་ཀྱི་སྤྲིན་གྱི་ཆར་ལ་སེམས་དཔའ་མགོ་རྨོངས་པར་
འགྱུར་རོ། །འཁོར་བ་ཐམས་ཅད་ཀྱི་དབང་ཕྱུག །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི་མ་གཏོགས་ཏེ། བློ་ཤིན་ཏུ་སྦྱངས་པའི་མཐུ་དང་ཤུགས་ཀྱིས་དེ་དག་ཆུང་ངུ་ན་ཚིག་དང་། ཡི་གེ་
འགའ་ཙམ་ཡང་མ་རིག་པར་སེམས་ཅན་གཞན་གྱི་སེམས་ཀྱི་རྒྱུད་ལ་མི་འབབ་པོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བ་བཞི་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་

75-1-88a

དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། སྤྲིན་
ཆེན་པོའི་ཆར་དེ་དག་འབབ་པའི་ནང་ན། རབ་ཏུ་ཞི་བར་བྱེད་པ་ཞེས་བྱ་བའི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་མྱེའི་ཕུང་པོ་དེ་རབ་ཏུ་ཞི་བར་བྱེད་དོ། །འབྱུང་བར་བྱེད་པ་ཞེས་བྱ་བའི་སྤྲིན་ཀྱི་ཆར་
འབབ་པ་ཡོད་དེ། དེ་ལས་ཆུའི་ཕུང་པོ་དེ་དག་འབྱུང་ངོ་། །ཡོངས་སུ་གཅོད་པ་ཞེས་བྱ་བའི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་ཆུའི་ཕུང་པོ་དེ་དག་ཡོངས་སུ་གཅོད་དོ། །ཡོངས་སུ་བསྒྲུབ་པ་ཞེས་
བྱ་བའི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་ནོར་བུ་རིན་པོ་ཆེ་མང་པོ་ཡོངས་སུ་འགྲུབ་པར་བྱེད་དོ། །རྣམ་པར་འབྱེད་པ་ཞེས་བྱ་བའི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་དེ་རྣམ་པར་འབྱེད་དོ། །ཀྱེ་རྒྱལ་བའི་སྲས་དག་དེ་བཞིན་གཤེགས་པ་ཡང་དག་པར་འབྱུང་བ་ལ་ཡང་རབ་ཏུ་ཞི་བར་བྱེད་པ་ཞེས་བྱ་བ་དེ་བཞིན་གཤེགས་པའི་རྒྱུ་
འཐུན་པའི་ཆོས་ཀྱི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་སེམས་ཅན་ཐམས་ཅད་ཀྱི་ཉོན་མོངས་པ་འབར་བ་ཐམས་ཅད་རབ་ཏུ་ཞི་བར་བྱེད་དོ། །འབྱུང་བར་བྱེད་པ་ཞེས་བྱ་བའི་ཆོས་ཀྱི་སྤྲིན་
ཆེན་པོའི་ཆར་འབབ་པ་ཡོད་དེ། དེ་ནི་སེམས་ཅན་ཐམས་ཅད་ཀྱི་དགེ་བའི་རྩ་བའི་ཚོགས་ཐམས་ཅད་ཡང་དག་པར་འབྱུང་བར་བྱེད་དོ། །ཡོངས་སུ་གཅོད་པ་ཞེས་བྱ་བ་ཆོས་ཀྱི་སྤྲིན་ཆེན་པོའི་
ཆར་འབབ་པ་ཡོད་དེ། དེ་ནི་སེམས་ཅན་ཐམས་ཅད་ཀྱི་ཉོན་མོངས་པ་དང་ལྟ་བའི་རྣམ་པ་ཐམས་ཅད་ཡོངས་སུ་གཅོད་དོ། །ཡོངས་སུ་གྲུབ་པ་ཞེས་བྱ་བ་ཆོས་ཀྱི་སྤྲིན་ཆེན་པོའི་ཆར་འབབ་པ་ཡོད་དེ། 

75-1-88b

དེ་ནི་ཐམས་ཅད་མཁྱེན་པའི་ཆོས་རིན་པོ་ཆེ་ཡོངས་སུ་གྲུབ་པར་བྱེད་དོ། །རྣམ་པར་འབྱེད་པ་ཞེས་བྱ་བ་ཆོས་ཀྱི་སྤྲིན་ཆེན་པོའི་ཆར་འབབ་པ་ཡོད་དེ། དེ་ནི་སེམས་ཅན་ཐམས་ཅད་ཀྱི་སེམས་དང་
བསམ་པ་རྣམ་པར་འབྱེད་དོ། །ཀྱེ་རྒྱལ་བའི་སྲས་དག་ཁོང་དུ་ཆུད་པར་བྱ་བའི་སྒོ་ལྔ་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་འདི་ལྟ་སྟེ་དཔེར་ན། ཆར་སྤྲིན་ཆེན་པོ་ཡང་རོ་གཅིག་ལ་ཆུའི་ཕུང་པོ་ཡང་རྣམ་པར་མྱི་རྟོག་
མོད་ཀྱི་དེ་ལྟར་རྣམ་པ་ཚད་མྱེད་པར་ཐ་དད་པའི་ཆར་རྣམ་པར་ཕྱེ་བ་འབབ་པོ། །ཀྱེ་རྒྱལ་བའི་སྲས་དག་དེ་བཞིན་གཤེགས་པའི་ཐུགས་རྗེ་ཆེན་པོའི་ཆར་སྤྲིན་རོ་གཅིག་པ་ལས། དེ་ལྟར་ཚད་མྱེད་
ཅིང་རྣམ་པ་ཐ་དད་པའི་ཆོས་ཀྱི་ཆར་སྣ་ཚོགས་འབབ་སྟེ། དེ་བཞིན་གཤེགས་པ་ཡང་ཡོངས་སུ་འབྱུང་ངོ་། །ཆོས་རྣམ་པར་ཕྱེ་བ་ཚད་མྱེད་པ་ཡང་སྣང་ཞིང་ཡོད་དོ། །ཀྱེ་རྒྱལ་བའི་སྲས་དག་ཁོང་དུ་
ཆུད་པར་བྱ་བའི་སྒོ་དྲུག་པ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་
ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། སྟོང་གསུམ་གྱི་སྟོང་ཆེན་པོ་ཡོངས་སུ་འགྲུབ་པར་འགྱུར་བའི་ཚེ། ཐོག་མ་ཉིད་དུ་གཟུགས་ལ་སྤྱོད་པའི་ལྷའི་བུ་རྣམས་ཀྱི་
གཞལ་མེད་ཁང་ཡོངས་སུ་འགྲུབ་པར་འགྱུར་རོ། །དེའི་འོག་ཏུ་འདོད་པ་ལ་སྤྱོད་པའི་ལྷའི་བུ་རྣམས་ཀྱི་གཞལ་མེད་ཁང་ཡོངས་སུ་འགྲུབ་པར་འགྱུར་རོ། །དེའི་འོག་ཏུ་མི་རྣམས་ཀྱི་གནས་ཡོངསུ་འགྲུབ་

75-1-89a

པར་འགྱུར་རོ། །དེའི་འོག་ཏུ་དེ་མ་ཡིན་པའི་སེམས་ཅན་ལྷག་མ་གཞན་རྣམས་ཀྱི་གནས་རྣམ་པར་ཕྱེ་བ་སྣ་ཚོགས་འགྲུབ་པར་འགྱུར་རོ། །ཀྱེ་རྒྱལ་བའི་སྲས་དག་དེ་བཞིན་གཤེགས་
པ་ཡང་དག་པར་འབྱུང་བའི་ཚེ། ཡང་ཐོག་མ་ཉིད་དུ་བྱང་ཆུབ་སེམས་དཔའི་ཡེ་ཤེས་གྱི་རྒྱུད་རྣམས་འབྱུང་བར་འགྱུར་རོ། །དེའི་འོག་ཏུ་རང་སངས་རྒྱས་ཀྱི་ཡེ་ཤེས་གྱི་རྒྱུད་རྣམས་འབྱུང་ངོ་། །དེའི་འོག་
ཏུ་ཉན་ཐོས་ཀྱི་དགེ་བའི་རྩ་བའི་ཡེ་ཤེས་ཀྱི་རྒྱུད་རྣམས་འབྱུང་བར་འགྱུར་རོ། །དེའི་འོག་ཏུ་དེ་མ་ཡིན་པའི་སེམས་ཅན་གཞན་གྱི་འདུས་བྱས་ཀྱི་དགེ་བའི་རྩ་བ་དང་ཤེས་པའི་རྒྱུད་རྣམས་འབྱུང་བར་འགྱུརོ། །
ཀྱེ་རྒྱལ་བའི་སྲས་དག་འདི་ལྟ་སྟེ་དཔེར་ན། ཆར་སྤྲིན་ཆེན་པོ་ཡང་རོ་གཅིག་ལ་ཆུའི་ཕུང་པོ་ཡང་རྣམ་པར་མྱི་རྟོག་པ་ལས། སེམས་ཅན་གྱི་དགེ་བའི་རྩ་བ་རྣམ་པ་ཐ་དད་པས་གཞལ་མེད་ཁང་རྣམ་
པ་ཐ་དད་པ་ཡོད་ཅིང་སྣང་ངོ་། །ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པའི་ཐུགས་རྗེ་ཆེན་པོའི་ཆར་སྤྲིན་རོ་གཅིག་པ་ལས། སེམས་ཅན་གྱི་སྣོད་རྣམ་པ་ཐ་དད་པའི་ཕྱིར། དགེ་བའི་རྩ་བ་
རྣམ་པ་ཐ་དད་པ་ཡོད་ཅིང་སྣང་བར་གྱུར་ཏེ། །ཀྱེ་རྒྱལ་བའི་སྲས་དག་ཁོང་དུ་ཆུད་པར་བྱ་བའི་སྒོ་བདུན་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། ཆུས་འཇིག་པའི་བསྐལ་པ་ཆེན་པོ་བྱུང་སྟེ། 
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གངས་ཆེན་མཚོ་གཅིག་ཏུ་གྱུར་པའི་ཚེ། ཆོས་ཉིད་ཐོབ་པས་དེ་བཞིན་གཤེགས་པ་འབྱུང་བའི་ཡོན་ཏན་རིན་པོ་ཆེས་རྣམ་པར་བརྒྱན་པ་

75-1-89b

ཞེས་བྱ་བའི་པད་མོ་མང་པོ་འབྱུང་སྟེ། དེ་དག་གི་ནི་ཆུའི་བསྐལ་པ་ཐམས་ཅད་ཀུན་ནས་ཁེབས་སོ། །དེ་དག་ནི་འཇིག་རྟེན་ཐམས་ཅད་འོད་ཀྱིས་རྒྱས་པར་འགེངས་ཏེ། པད་མོ་དེ་དག་བྱུང་བ་དང་
ལྷའི་བུ་དབང་ཕྱུག་ཆེན་པོ་དང་། གནས་གཙང་མའི་རིས་ཀྱི་ལྷའི་བུ་གཞན་རྣམས་ཀྱིས་ཀྱང་། བསྐལ་པ་འདི་ལ་ནི་ཡང་དག་པར་རྫོགས་པའི་སངས་རྒྱས་འདི་སྙེད་ཅིག་འབྱུང་བར་འགྱུར་རོ། །ཞེས་
བྱ་བ་ཁོང་དུ་ཆུད་དོ། །ཀྱེ་རྒྱལ་བའི་སྲས་དག་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཡོངས་སུ་འགྲུབ་པའི་ཚེ། རླུང་གི་དཀྱིལ་འཁོར་དག་ཅིང་འོད་གསལ་བ་ཞེས་བྱ་བ་ལྡང་སྟེ། 
དེ་ནི་གཟུགས་ལ་སྤྱོད་པའི་ལྷ་རྣམས་ཀྱི་གཞལ་མྱེད་ཁང་ཡོངས་སུ་གནས་པར་བྱེད་དོ། །རླུང་གི་དཀྱིལ་འཁོར་དག་ཅིང་དང་ལ་འོད་གསལ་བས་རྒྱན་བཟང་པོ་ཞེས་བྱ་བ་ལྡང་སྟེ། དེ་ནི་འདོད་
པ་ལ་སྤྱོད་པའི་ལྷའི་བུ་རྣམས་ཀྱི་ལྷའི་གཞལ་མྱེད་ཁང་ཡོངས་སུ་འགོད་དོ། །རླུང་གི་དཀྱིལ་འཁོར་གཅིག་ཏུ་སྟུག་ཅིང་ཐ་མི་དད་པ་ཞེས་བྱ་བ་ལྡང་སྟེ། དེ་ནི་འཁོར་ཡུག་དང་འཁོར་ཡུག་
ཆེན་པོའི་རི་རྣམས་ཡོངས་སུ་གཞོག་པ་བྱེད་དོ། །རླུང་གི་དཀྱིལ་འཁོར་ཁྱད་པར་དུ་འཕགས་པ་ཞེས་བྱ་བ་ལྡང་སྟེ། དེ་ནི་རི་རབ་རིའི་རྒྱལ་པོ་ཡོངས་སུ་གཞོག་པ་བྱེད་དོ། །རླུང་གི་དཀྱིལ་འཁོར་
བརྟན་པ་ཞེས་བྱ་བ་ལྡང་སྟེ། དེ་ནི་རིན་པོ་ཆེ་བཅུ་ཡོངས་སུ་གཞོག་པ་བྱེད་དོ། །བཅུ་གང་ཞེ་ན་འདི་ལྟ་སྟེ། སེང་ལྡེང་ཅན་དང་། དྲང་སྲོང་རི་དང་། བདུད་ལས་རྒྱལ་དང་། བདུད་ལས་ཤིན་ཏུ་རྒྱལ་དང་། 
གཉའ་ཤིང་འཛིན་དང་། ས་འཛིན་དང་། གཏང་ཟུང་དང་། གཏང་ཟུང་ཆེན་པོ་དང་། སྤོས་ཀྱི་ངད་ཅན་དང་། ཁ་བ་ཅན་ནོ། །རླུང་གི་དཀྱིལ་འཁོར་རབ་ཏུ་གནས་པ་ཞེས་བྱ་བ་ལྡང་སྟེ། དེ་ནི་ས་ཆེན་པོ་ཀུན་

75-1-90a

ནས་གནས་པར་བྱེད་དོ། །རླུང་གི་དཀྱིལ་འཁོར་རྣམ་པར་བཀོད་པ་ཞེས་བྱ་བ་ལྡང་སྟེ། དེ་ནི་ས་བླའི་ལྷ་དང་། ཀླུ་དང་དྲི་ཟའི་ཁྱིམ་ཀུན་ནས་གནས་པར་བྱེད་དོ། །རླུང་གི་དཀྱིལ་འཁོར་
མཛོད་མི་ཟད་པ་ཞེས་བྱ་བ་ལྡང་སྟེ། དེ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་སུ་གཏོགས་པའི་རྒྱ་མཚོ་ཆེན་པོ་ཀུན་ནས་གནས་པར་བྱེད་དོ། །རླུང་གི་དཀྱིལ་འཁོར་རྣམ་པར་སྣང་བའི་
དཀྱིལ་འཁོར་ཞེས་བྱ་བ་ལྡང་སྟེ། དེ་ནི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གྱི་རིན་པོ་ཆེའི་རིགས་ཐམས་ཅད་ཀུན་ནས་གནས་པར་བྱེད་དོ། །རླུང་གི་དཀྱིལ་འཁོར་རྩ་བ་བརྟན་པ་
ཞེས་བྱ་བ་ལྡང་སྟེ། དེ་ནི་ཡིད་བཞིན་གྱི་ཤིང་ཐམས་ཅད་ཀུན་ནས་གནས་པར་བྱེད་དོ། །ཀྱེ་རྒྱལ་བའི་སྲས་དེ་ལྟར་ཆར་སྤྲིན་ཆེན་པོའི་ཆར་རོ་གཅིག་ཏུ་འབབ་པ་དང་། ཆུའི་ཕུང་པོ་རྣམ་པར་མི་རྟོག་པ་ལས། 
ཆོས་ཉིད་ཐོབ་པ་དང་། དེ་དག་ཀྱང་སེམས་ཅན་རྣམས་ཀྱི་དགེ་བའི་རྩ་བ་ཐ་དད་པའི་ཁྱད་པར་གྱིས། རླུང་གི་དཀྱིལ་འཁོར་རྣམ་པ་ཐ་དད་པ་ཡོད་ཅིང་སྣང་ངོ་། །རླུང་གི་དཀྱིལ་འཁོར་རྣམ་པ་ཐ་དད་
པར་གྱུར་པས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱང་ཡོད་ཅིང་སྣང་ངོ་། །ཀྱེ་རྒྱལ་བའི་སྲས་དག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
དགེ་བའི་རྩ་བའི་ཚོགས་ཐམས་ཅད་ཤིན་ཏུ་བསྩགས་པ། བླ་ན་མེད་པའི་ཡེ་ཤེས་ཆེན་པོ་སྣང་བ་ལ་མངོན་པར་གྱུར་པ་རྣམས་འབྱུང་བའི་ཚེ། ཡེ་ཤེས་ཀྱི་འོད་ཟེར་ཆེན་པོ་བསམ་གྱིས་མྱི་ཁྱབ་
པ། དེ་བཞིན་གཤེགས་པའི་རིགས་རྒྱུན་མྱི་གཅོད་པ་ཞེས་བྱ་བ་འཇིག་རྟེན་གྱི་ཁམས་མ་ལུས་པ་ཐམས་ཅད་རྒྱས་པར་འགེངས་པ་འབྱུང་སྟེ། འོད་གཟེར་དེས་ནི་དེ་བཞིན་གཤེགས་པ་དང་། 

75-1-90b

དབང་བསྐུར་བ་ཐོབ་པའི་བྱང་ཆུབ་སེམས་དཔའ་ཐམས་ཅད་གྱིས་ཀྱང་། བྱང་ཆུབ་སེམས་དཔའ་འདི་སྙེད་ཅིག་དེ་བཞིན་གཤེགས་པའི་མཐུ་འདིས་ཡང་དག་པར་འགྲུབ་པར་འགྱུར་རོ། །ཞེས་
བྱ་བར་ཐུགས་སུ་ཆུད་དོ། །ཀྱེ་རྒྱལ་བའི་སྲས་དག་དེ་ལྟར་དེ་བཞིན་གཤེགས་པ་འབྱུང་བར་འགྱུར་བའི་ཚེ། དེ་བཞིན་གཤེགས་པ་ཐམས་ཅད་ཀྱི་རིགས་འབྱུང་བའི་མཐུས། དེ་བཞིན་གཤེགས་
པའི་ཡེ་ཤེས་ཀྱི་འོད་གཟེར་ཆེན་པོ་འོད་བཟང་པོ་དྲི་མ་མེད་པ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་ཤེས་ཟག་པ་མྱེད་ཅིང་མྱི་ཟད་པ་ཡང་དག་པར་འགྲུབ་
པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་ཟེར་ཆེན་པོ་ཀུན་ཏུ་སྣང་བ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་ཤེས་བསམ་གྱིས་མི་ཁྱབ་པ་
ཆོས་ཀྱི་དབྱིངས་སུ་གཞོལ་བ་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་དེ་བཞིན་གཤེགས་པའི་རིགས་ཡང་དག་པར་འབྱུང་བ་ཞེས་བྱ་བ་འབྱུང་སྟེ། 
འོད་གཟེར་དེས་དེ་བཞིན་གཤེགས་པ་རྣམས་ཀྱི་སྟོབས་མི་སྒུལ་བ་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་ཟིལ་ཀྱིས་མྱི་ནོན་ཅིང་། ཡང་
དག་པར་འཕགས་པ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་སྟོབས་དང་མི་བསྙེངས་པ་ཟིལ་གྱིས་མྱི་ནོན་པའི་ཡེ་ཤེས་ཡང་དག་པར་འགྲུབ་པར་འགྱུར་རོ། །དེ་བཞིན་
གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་ཐམས་ཅད་མངོན་པར་མཁྱེན་པ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་ཤེས་ཐམས་ཅད་དུ་བརྗོད་པ་

75-1-91a

ལས་འདས་ཤིང་ཐམས་ཅད་དུ་ཐོགས་པ་མྱེད་པ་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་སྤྲུལ་པས་མངོན་པར་བསྒྲུབ་པ་ཞེས་བྱ་བ་
འབྱུང་སྟེ། འོད་གཟེར་དེས་དེ་བཞིན་གཤེགས་པ་མཐོང་ཞིང་ཐོས་པ་དང་དེ་དང་འགྲོགས་པ་དོན་ཡོད་པས། དགེ་བའི་རྩ་བ་ཆུད་མྱི་ཟ་བའི་ཡེ་ཤེས་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་
ཡེ་ཤེས་ཀྱི་འོད་གཟེར་ཆེན་པོ་མཉམ་པ་ཉིད་ཀྱི་རྗེས་སུ་སོང་བ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་བསོད་ནམས་དང་། ཡེ་ཤེས་མྱི་ཟད་པའི་ཚོགས་འགྲོ་བ་ཐམས་ཅད་
ཉེ་བར་འཚོ་བ་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་འཇུག་པར་དགའ་བ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་
ཤེས་དཀོན་མཆོག་གསུམ་གྱི་རིགས་རྒྱུན་མི་གཅོད་ཅིང་། ཡེ་ཤེས་ཟབ་མོ་ཐུགས་སུ་ཆུད་པ་ཡང་དག་པར་འགྲུབ་པར་འགྱུར་རོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་རྒྱན་སྣ་ཚོགས་
ཅན་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་ཤེས་མཚན་དང་དཔེ་བྱད་བཟང་པོའི་རྒྱན་སྣ་ཚོགས་ཀྱིས་འགྲོ་བ་ཐམས་ཅད་རྣམ་པ་ཐམས་ཅད་དུ་དགའ་བར་འགྱུར་
བ་ཡང་དག་པར་འགྲུབ་པོ། །དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་མྱི་འཕྲོགས་པ་ཞེས་བྱ་བ་འབྱུང་སྟེ། འོད་གཟེར་དེས་དེ་བཞིན་གཤེགས་པ་རྣམས་ཀྱི་ཡེ་ཤེས་སངས་རྒྱས་ཀྱི་
ཡུལ་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པར་སྐུ་ཚེའི་ཚེད་རྒྱུན་མི་འཆད་པ་ཡང་དག་པར་འགྲུབ་པར་འགྱུར་ཏེ། ཀྱེ་རྒྱལ་བའི་སྲས་དག་དེ་ལྟར་དེ་བཞིན་གཤེགས་

75-1-91b

པའི་ཐུགས་རྗེ་ཆེན་པོའི་ཆར་སྤྲིན་ཆེན་པོ་རོ་གཅིག་པ་དང་། དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་གྱི་དཀྱིལ་འཁོར་ཆེན་པོ་རོ་གཅིག་པ་དང་། བྱང་ཆུབ་སེམས་དཔའ་ཡང་དག་པར་
བསྒྲུབས་པའི་ཆོས་ཉིད་ཐོབ་པ་དང་། སེམས་ཅན་གྱི་བསམ་པ་དང་། དབང་པོ་དང་། བརྩོན་འགྲུས་རྣམ་པ་ཐ་དད་པའི་ཆོས་ཉིད་ཐོབ་པས། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་འོད་གཟེར་
རང་བཞིན་གཅིག་པ་ལས་རྣམ་པ་ཐ་དད་དུ་གྱུར་པ་ཡོད་ཅིང་སྣང་ངོ་། །ཡེ་ཤེས་ཀྱི་འོད་གཟེར་རྣམ་པ་ཐ་དད་པ་ལས་དེ་བཞིན་གཤེགས་པ་འབྱུང་བ་ཡང་དག་པར་འགྲུབ་པ་རྣམ་པ་ཐ་དད་པ་ཡང་ཡོད་
ཅིང་སྣང་ངོ་། །ཀྱེ་རྒྱལ་བའི་སྲས་དག་དེ་བཞིན་གཤེགས་པ་ཡང་དག་པར་འགྲུབ་པ་རྣམ་པར་ཕྱེ་བའི་རོ་གཅིག་པ་ལས་ཡོན་ཏན་རྣམ་པ་ཐ་དད་པའི་རྒྱན་ཚད་མེད་བསམ་གྱིས་མྱི་ཁྱབ་པ་འབྱུང་ཞིང་དེ་
བཞིན་གཤེགས་པའི་བྱིན་ཀྱི་རླབས་ཀྱིས་སེམས་ཅན་རྣམས་ཀྱིས་ཀྱང་། དེ་བཞིན་དུ་ཤེས་པར་འགྱུར་བ་ལ་ལྟོས། ཀྱེ་རྒྱལ་བའི་སྲས་དག་དེ་ནི་འདི་ལྟར་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱིས་བྱིན་གྱི་མ་རླབས་ན་སེམས་ཅན་སྔོན་དེ་བཞིན་གཤེགས་པ་ལ་དགེ་བའི་རྩ་བ་མ་བསྐྱེད་པས། དེ་བཞིན་གཤེགས་པའི་ཡེ་ཤེས་ལ་ཆུང་ངུ་ན་ཆ་
ཤས་གཅིག་ཙམ་བསྟན་པ་ཡང་ཤེས་པར་འགྱུར་བའམ། ཁོང་དུ་ཆུད་པར་འགྱུར་བའི་གནས་མེད་སྐབས་མེད་དེ། དེ་ནི་གནས་མ་ཡིན་ནོ། །ཀྱེ་རྒྱལ་བའི་སྲས་དག་དེ་ལྟར་དེ་བཞིན་གཤེགས་
པའི་མཐུའི་ཁྱད་པར་གྱིས། སེམས་ཅན་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་མཐུ་ལ་འཇུག་ཅིང་རྟོག་པ་དང་། ཁོང་དུ་ཆུད་པར་བྱེད་ཀྱང་། དེ་བཞིན་གཤེགས་པ་ལ་རྟོག་པ་མྱི་

75-1-92a

མངའ། རྣམ་པར་རྟོག་པ་མྱི་མངའ་སྟེ། འབྱུང་བ་མེད་ཅིང་ཀུན་ནས་འབྱུང་བ་མྱེད་ལ་ཡང་དག་པར་འགྲུབ་པ་མྱེད་དེ། བྱ་བ་མྱེད་ཅིང་དེ་ལ་བྱེད་པ་འང་མྱེད་མོད་ཀྱི། ཡང་དག་པར་འབྱུང་བའི་
གྲངས་སུ་བགྲང་བ་ཡང་ཡོད་དོ། །ཀྱེ་རྒྱལ་བའི་སྲས་དག་ཁོང་དུ་ཆུད་པར་བྱ་བའི་སྒོ་བརྒྱད་པ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་ན། རླུང་གི་དཀྱིལ་འཁོར་ཆུའི་ཕུང་པོ་འཛིན་པ་བཞི་པ་ནི། ནམ་མཁའ་ལ་
གནས་ཤིང་ལྡིང་ངོ་། །བཞི་གང་ཞེ་ན་འདི་ལྟ་སྟེ། རླུང་གི་དཀྱིལ་འཁོར་བརྟན་པ་དང་། རླུང་གི་དཀྱིལ་འཁོར་གནས་པ་དང་། རླུང་གི་དཀྱིལ་འཁོར་མྱི་ཉམས་པ་དང་། རླུང་གི་དཀྱིལ་འཁོར་སྙིང་པོ་དང་
ལྡན་པ་ཞེས་བྱ་བ་དག་སྟེ། རླུང་གི་དཀྱིལ་འཁོར་ཆེན་པོ་དེ་བཞི་རབ་ཏུ་ལྡིང་ཞིང་ཆུའི་ཕུང་པོ་འཛིན་ཏེ། ཆུའི་ཕུང་པོ་ལ་གནས་པའི་ས་ཆེན་པོ་ནི་མྱི་འཇིག །རྣམ་པར་མི་འཇིག་པས་དེའི་ཕྱིར་ས་
ནི་ཆུ་ལ་གནས་སོ། །ཆུ་ནི་རླུང་ལ་གནས་སོ། །རླུང་ནི་ནམ་མཁའ་ལ་གནས་སོ། །ནམ་མཁའ་ནི་མྱི་གནས་པ་ཞེས་བྱ་སྟེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ནི་ཚུལ་
དེ་ལྟ་བུར་གནས་སོ། །ཀྱེ་རྒྱལ་བའི་སྲས་དག །དེ་བཞིན་དུ་དེ་བཞིན་གཤེགས་པ་འབྱུང་བའི་ཚེ་དེ་བཞིན་གཤེགས་པའི་ཡེ་ཤེས་གྱི་རླུང་གི་དཀྱིལ་འཁོར་ཆེན་པོ་ཤེས་རབ་ཀྱི་སྣང་བ་ཆགས་པ་མྱེད་
པ་ལ་གནས་པ་བཞི་ལྡང་སྟེ། དེ་དག་ནི་འགྲོ་བ་ཐམས་ཅད་ཀྱི་དགེ་བའི་རྩ་བ་ཡོངས་སུ་འཛིན་ཏོ། །བཞི་གང་ཞེ་ན་འདི་ལྟ་སྟེ། དེ་བཞིན་གཤེགས་པའི་ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་བསྡུས་

75-1-92b

བ་སེམས་ཅན་ཡོངས་སུ་དགའ་བར་འགྱུར་བ་ཞེས་བྱ་བ་དང་། ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་ཆོས་རྣམ་པར་དགོད་པ་ལ་འགྲོ་བ་མོས་པར་བྱེད་པ་ཞེས་བྱ་བ་དང་། ཡེ་ཤེས་ཀྱི་རླུང་གི་དཀྱིལ་འཁོར་ཆེན་
པོ་དགེ་བའི་རྩ་བ་ཐམས་ཅད་ཡོངས་སུ་སྲུང་བ་ཞེས་བྱ་བ་དང་། ཡེ་ཤེས་ཀྱི་རླུང་གི་དཀྱིལ་འཁོར་ཆེན་པོ་འཁོར་བ་ཐམས་ཅད་ཟག་པ་མྱེད་པའི་དབྱིངས་སུ་ཁོང་དུ་ཆུད་པ་ཞེས་བྱ་བ་དག་སྟེ། ཀྱེ་རྒྱལ་བའི་
སྲས་དག་བཞི་པོ་དེ་དག་ནི་ཤེས་རབ་ཀྱི་སྣང་བ་ཆགས་པ་མེད་པ་ལ་གནས་པའི་ཡེ་ཤེས་གྱི་རླུང་གི་དཀྱིལ་འཁོར་ཆེན་པོ་རྣམས་ཏེ། དེ་དག་ནི་འགྲོ་བ་ཐམས་ཅད་བྱམས་པ་ཆེན་པོས་ཡོངས་སུ་བསྐྱབ་པ་
དང་། ཐུགས་རྗེ་ཆེན་པོས་འགྲོ་བ་ཐམས་ཅད་ཡོངས་སུ་དགྲོལ་ཞིང་གཟུང་བའི་ཕྱིར་ལྡང་སྟེ། བྱམས་པ་ཆེན་པོ་དང་། སྙིང་རྗེ་ཆེན་པོ་ལ་གནས་པའི་བྱང་ཆུབ་སེམས་དཔའ་ནི། འགྲོ་བ་མང་པོ་རྣམ་པར་
ཕྱེ་བ་འབྱམ་ཀླས་པའི་ནང་ན་ཐབས་མཁས་པ་ལ་གནས་པའི་བྱམས་པ་ཆེན་པོས། སེམས་ཅན་ཐམས་ཅད་ཉེ་བར་འཚོ་བ་ཡིན་ཏེ། ཀྱེ་རྒྱལ་བའི་སྲས་དག་དེ་བཞིན་གཤེགས་པ་འབྱུང་བ་ནི་ཚུལ་དེ་
ལྟ་བུར་འགྲུབ་ཅིང་། དེ་ལྟར་གནས་པ་ཡིན་ཏེ། ཤེས་རབ་ཀྱི་སྣང་བ་ཆགས་པ་མྱེད་པ་ནི་མྱི་གནས་པའོ། །ཀྱེ་རྒྱལ་བའི་སྲས་དག །ཁོང་དུ་ཆུད་པར་བྱ་བའི་སྒོ་དགུ་པ་འདིས་ཀྱང་བྱང་ཆུབ་སེམས་དཔའ་
སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐྱེ་བ་འབྱུང་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་གཞན་ཡང་འདི་ལྟ་སྟེ་དཔེར་
ན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གྲུབ་པ་ནི་ཚད་མྱེད་པའི་སེམས་ཅན་རྣམས་ཡོངས་སུ་སྤྱོད་པ་རྣམ་པ་ཐ་དད་པས་ཉེ་བར་འཚོ་བ་ཡིན་ཏེ། འདི་ལྟར་ཆུ་ལ་གནས་པའི་སེམས་

75-1-93a

ཅན་རྣམས་ཀྱང་གནས་ཀྱིས་ཉེ་བར་འཚོ་བ་ཡིན། སེམས་ཅན་སའི་སྟེང་ན་འཁོད་པ་རྣམས་ཀྱང་སའི་སྟེང་ན་ཡོད་པའི་རྣམ་པ་ཚད་མྱེད་པས་ཉེ་བར་འཚོ་བ་ཡིན། གཞལ་མྱེད་ཁང་ན་གནས་པ་རྣམས་
ཀྱང་གཞལ་མྱེད་ཁང་གིས་ཉེ་བར་འཚོ་བ་ཡིན། ནམ་མཁའ་ལ་གནས་པ་རྣམས་ཀྱང་བར་སྣང་གི་གནས་ཀྱིས་ཉེ་བར་འཚོ་བ་ཡིན། ཀྱེ་རྒྱལ་བའི་སྲས་དག་དེ་བཞིན་དུ་དེ་བཞིན་གཤེགས་པ་ཡང་དག་པར་
འགྲུབ་པ་ཡང་རྣམ་པ་ཚད་མེད་པས་འགྲོ་བ་ཐམས་ཅད་ཉེ་བར་འཚོ་བ་ཡིན་ཏེ། འདི་ལྟར་མཐོང་བས་དགའ་བ་དང་། དད་ཅིང་མོས་པར་གྱུར་པའི་སེམས་ཅན་རྣམས་ཀྱང་སངས་རྒྱས་མཐོང་
བས་ཉེ་བར་འཚོ་བ་ཡིན། ཚུལ་ཁྲིམས་ཀྱི་མཐུ་ལ་གནས་པ་རྣམས་ཀྱང་སངས་རྒྱས་ཀྱི་ཚུལ་ཁྲིམས་གྱིས་ཉེ་བར་འཚོ་བ་ཡིན། བསམ་གཏན་དང་ཚད་མྱེད་པ་ལ་གནས་པ་རྣམས་ཀྱང་འཕགས་
པའི་འཇིག་རྟེན་ལས་འདས་པའི་མངོན་པར་ཤེས་པས་ཉེ་བར་འཚོ་བ་ཡིན། ཆོས་ཀྱི་སྒོ་སྣང་བ་ལ་གནས་པ་རྣམས་ཀྱང་རྒྱུ་ཆུད་མྱི་ཟ་བས་ཉེ་བར་འཚོ་བ་ཡིན། སྣང་བ་མྱེད་པ་ལ་གནས་པ་རྣམས་
ཀྱང་ཆོས་འབྱམ་ཀླས་པ་ཆུད་མི་ཟ་བས་ཉེ་བར་འཚོ་བ་ཡིན། དེའི་ཕྱིར་དེ་བཞིན་གཤེགས་པ་ཡང་དག་པར་འགྲུབ་པ་ནི་འགྲོ་བ་ཐམས་ཅད་ཉེ་བར་འཚོ་བ་ཡིན་ཞེས་བྱའོ། །ཀྱེ་རྒྱལ་བའི་སྲས་དག་
ཁོང་དུ་ཆུད་པར་བྱ་བའི་རྣམ་པ་བཅུ་པོ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་སྐྱེ་བ་འབྱུང་བ་
ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དག་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་སྐྱེ་བ་འབྱུང་བ་བསྟན་པ་ནི་དེ་ལྟ་བུར་ཤེས་པར་བྱ་སྟེ། སྤྱོད་པ་ཡོངས་སུ་

75-1-93b

བསྒྲུབ་པ་ཚད་མྱེད་པས་ན། ཚད་མེད་པར་ཤེས་པར་བྱའོ། །ཕྱོགས་བཅུ་ཐམས་ཅད་རྒྱས་པར་འགེངས་པས་ན་ཤིན་ཏུ་ཡངས་པར་ཤེས་པར་བྱའོ། །སྐྱེ་བ་དང་འཇིག་པའི་གནས་དང་བྲལ་བས་ན་
ལེན་པ་མེད་ཅིང་འདོད་པ་མྱེད་པར་ཤེས་པར་བྱའོ། །སེམས་དང་ཡིད་དང་རྣམ་པར་ཤེས་པ་དང་བྲལ་བས་ན་རྒྱུ་བ་མྱེད་ཅིང་རྒྱུ་བ་དང་བྲལ་བར་ཤེས་པར་བྱའོ། །ནམ་མཁའི་རང་བཞིན་ལྟ་བུ་ཡིན་པས་ན། 
ལུས་མེད་པར་ཤེས་པར་བྱའོ། །སེམས་ཅན་ཐམས་ཅད་ལ་བདག་མེད་པས་ན་མཉམ་པར་ཤེས་པར་བྱའོ། །སེམས་ཅན་ཐམས་ཅད་ལ་ཟད་མྱི་ཤེས་པའི་ཞིང་དུ་གྱུར་པས་ན་མྱི་ཟད་པར་ཤེས་
པར་བྱའོ། །ཕྱི་མའི་མཐའི་མུར་ཐུག་པར་རྒྱུན་མི་འཆད་པས་ན། ཕྱིར་མྱི་ལྡོག་པར་བྱའོ། །དེ་བཞིན་གཤེགས་པའི་ཡེ་ཤེས་ལ་གཉེན་པོ་མེད་པས་ན་མྱི་འཕྲོགས་པར་ཤེས་པར་བྱའོ། །འདུས་
བྱས་དང་འདུས་མ་བྱས་མཉམ་པ་ཉིད་དུ་ཐུགས་སུ་ཆུད་པས་ན། མྱི་གཉིས་པར་ཤེས་པར་བྱའོ། །སྔོན་ཡོངས་སུ་སྨིན་པར་བྱས་པའི་སེམས་ཅན་གྱི་བསམ་པའི་ཁྱད་པར་ཡོངསུ་རྫོགས་
པར་མཛད་པས་ན། འགྲོ་བ་ཐམས་ཅད་ཉེ་བར་འཚོ་བར་ཤེས་པར་བྱའོ། །ཀྱེ་རྒྱལ་བའི་སྲས་དེ་དག་ལ་སྩོགས་པ་རྣམ་པར་བྱང་བ་རྣམ་པ་ཐ་དད་པ་ཚད་མྱེད་པ་ཤིན་ཏུ་བསྟན་པའི་སྒོས་བྱང་ཆུབ་
སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་འབྱུང་ཞིང་ཡང་དག་པར་འགྲུབ་པ་བསྟན་པ་ཤེས་པར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་
དོན་འདི་ཉིད་ཡང་བརྟག་པར་བྱ་བའི་ཕྱིར། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །འཇིག་རྟེན་ཀུན་ལས་འདས་ཤིང་སྟོབས་བཅུ་མངའ་གྱུར་ཏེ། །མྱི་མཉམ་མཉམ་དང་མཉམ་ཉིད་བར་སྣང་

75-1-94a

ནམཁའ་མཉམ། །མགོན་པོ་རྣམས་ཀྱི་སྤྱོད་ཡུལ་མཚུངས་མེད་མཐའ་ཡས་ཉོན། །དེ་དག་འཇིག་རྟེན་ཀུན་ན་ཡོན་ཏན་མཚུངས་པ་མྱེད། །སྟོབས་བཅུ་ཡོན་ཏན་ཚད་མྱེད་
མཐའ་ཡས་ཐམས་ཅད་ཀྱི། །མཐུ་ལས་སེམས་དང་ཡིད་ཀྱི་ཚུལ་གྱིས་མྱི་བསམ་སྟེ། །སྐྱེས་བུ་སེང་གེ་རྣམས་ནི་འཇིག་རྟེན་ཐམས་ཅད་ཀྱིས། །སྒོ་རྣམས་རེ་རེར་བསྐལ་པ་བྱེ་བར་མྱི་
དཔོགས་སོ། །ཕྱོགས་བཅུ་ཀུན་ནས་ཞིང་རྣམས་ཇི་སྙེད་ཡོད་པ་རྣམས། །སྐྱེས་བུ་ལ་ལས་བཤིག་སྟེ་རྡུལ་ཕྲན་བགྲང་ནུས་ཀྱང་། །དེས་ནི་སྟོབས་བཅུ་མངའ་བའི་ས་གཅིག་ཡོན་ཏན་ཡང་། །བསྐལ་པ་
ཁྲག་ཁྲིག་བརྒྱས་ཀྱང་ཚད་གཟུང་མྱི་ནུས་སོ། །སྐྱེས་བུ་ལ་ལ་ནམ་མཁའི་དབྱིངས་ལ་འཇལ་བྱེད་ཅིང་། །དེ་ལྟར་ལ་ལས་རྩིས་མགོ་བཟུང་སྟེ་བགྲང་བྱས་ཀྱང་། །གཞལ་བར་མྱི་ནུས་མཐའ་ཡང་རྙེད་
པར་མྱི་ནུས་པ། །དེ་བཞིན་བདེ་གཤེགས་རྣམས་ཀྱི་སྤྱོད་ཡུལ་ཚད་ཀྱང་མེད། །དུས་གསུམ་སེམས་ཅན་རྣམས་ཀྱི་རིགས་རྒྱུད་ཇི་སྙེད་དང་། །དེ་དག་དུས་གསུམ་སྤྱོད་པ་སེམས་ཅན་འགའ་ཞིག་གིས། །
སེམས་ཀྱི་སྐད་ཅིག་ཡུད་གྱིས་ཤེས་ཀྱང་འགྲོ་སྙེད་ཀྱི། །བསྐལ་པས་ཐམས་ཅད་ཟིལ་གནོན་རང་བཞིན་ཤེས་མི་ནུས། །ཇི་ལྟར་ཆོས་ཀྱི་དབྱིངས་ནི་ཀུན་ཏུ་མཐའ་ཡས་ཤིང་། །ཀུན་ཡིན་ཐམས་ཅད་
མ་ཡིན་མྱི་སྣང་གཟུང་དུ་མྱེད། །དེ་བཞིན་སྟོབས་བཅུ་མངའ་བའི་སྤྱོད་ཡུལ་ཚད་མྱེད་དེ། །ཐམས་ཅད་ཡིན་ཀྱང་ཀུན་མྱིན་ཆོས་དབྱིངས་རང་བཞིན་མྱིན། །དེ་བཞིན་ཉིད་ནི་དེ་བཞིན་ཉིད་དུ་མྱི་རྟོག་ཞིང་། ཀུན་ནས་
འབྱུང་བ་མྱེད་ཅིང་ནམ་ཡང་ནུབ་པ་མྱེད། །དེ་བཞིན་འཇིག་རྟེན་ཀུན་འདས་དེ་དག་སྤྱོད་ཡུལ་ཏེ། །དེ་བཞིན་ཉིད་དང་ཚུལ་མཚུངས་འཕེལ་དང་འགྲིབ་པ་སྤངས། །ཡང་དག་མཐའ་ནི་མཐའ་མེད་མཐའ་ལ་གནས་

75-1-94b

པ་སྟེ། །དུས་གསུམ་ཀུན་དང་རྣམ་པ་ཀུན་ཏུ་རྣམ་པར་བྲལ། །དེ་བཞིན་མགོན་པོ་ཕན་མཛད་ཀུན་ཀྱི་སྤྱོད་ཡུལ་ཏེ། །དུས་གསུམ་རྒྱས་མཛད་རྣམ་པ་ཀུན་ཏུ་ཆགས་མྱི་མངའ། །རང་བཞིན་བྱས་པ་མེད་པས་རྣམ་
པར་འགྱུར་བ་མེད། །རང་བཞིན་མཁའ་འདྲ་དྲི་མྱེད་ཉོན་མོངས་མྱེད་པ་སྟེ། །དེ་བཞིན་རྒྱལ་བ་རྣམས་ཀྱི་རང་བཞིན་ཀུན་ཏུ་དག །རང་བཞིན་འགྱུར་དང་བྲལ་ཞིང་ཡོད་དང་མེད་པ་མྱིན། །སྒྲ་དང་ཚིག་ལས་རྣམ་
གྲོལ་དབྱིངས་རྣམས་ཐམས་ཅད་མྱེད། །འགྲོ་དང་འོང་རྒྱལ་རྣམ་རྟོག་མྱེད་པས་མྱ་ངན་འདས། །དེ་བཞིན་སྟོབས་བཅུ་མངའ་བའི་སྤྱོད་ཡུལ་རང་བཞིན་མྱེད། །ཚིག་གི་རང་བཞིན་ཀུན་གྱིས་བརྗོད་པར་མྱི་
ནུས་སོ། །དེ་ལྟར་ཆོས་ཀུན་རང་བཞིན་ཞི་བ་མཁྱེན་གྱུར་པས། །ཇི་ལྟར་ནམ་མཁའི་རླུང་དང་བྱ་རྗེས་འདྲ་བ་སྟེ། །སྔོན་ཆད་སྨོན་ལམ་མཛད་པ་གཟུགས་ཀྱི་སྐུར་ཡང་སྣང་། །སྟོབས་བཅུ་མངའ་བ་རྣམས་
ཀྱི་ཆོ་འཕྲུལ་ཅི་འདྲ་ལྟོས། །རྒྱལ་བའི་སྤྱོད་ཡུལ་འདི་ལ་འཇུག་པར་སུ་འདོད་པ། །དེས་ནི་ནམ་མཁའ་འདྲ་བ་བསམ་པ་ཡོངས་སུ་སྤོངས། །རྟོག་དང་རྣམ་པར་རྟོག་དང་འདུ་ཤེས་འཛིན་སྤངས་ཏེ། །ནམ་མཁའ་ལྟ་
བུའི་ཡིད་ཀྱིས་དེ་ལ་འཇུག་པར་གྱིས། །དེ་བས་བདེ་གཤེགས་སྲས་རྣམས་མགོན་པོའི་སྤྱོད་ཡུལ་རྣམས། །བདག་གིས་དཔེ་ཙམ་ཆུང་ཤས་བཤད་ཀྱིས་མཉན་པར་གྱིས། །སྟོབས་བཅུ་མངའ་བའི་ཡོན་ཏན་མཐར་
ཕྱིན་མྱི་ནུས་ཀྱང་། །ཤས་ཙམ་ཤེས་པར་བྱ་བའི་དོན་དུ་ཆུང་ཟད་བརྗོད། །དེ་དག་སྐུ་ཡི་ཕྲིན་ལས་ཇི་ལྟར་འབྱུང་བ་དང་། །མགོན་པོ་རྣམས་ཀྱི་གསུང་དང་ཐུགས་ཀྱི་སྤྱོད་ཡུལ་དང་། །སྟོབས་བཅུ་རྣམས་ཀྱི་ཡུལ་དང་
འཁོར་ལོ་བསྐོར་བ་དང་། །མྱ་ངན་འདའ་དང་དགེ་རྩ་ཐམས་ཅད་བཤད་ཀྱིས་ཉོན། །འཇིག་རྟེན་འདི་དག་མ་ལུས་སྐྱེ་ཞིང་འབྱུང་བའི་ཚེ། །དེ་ལ་རྒྱུ་ཡི་རྣམ་གྲངས་གཅིག་ཅེས་བགྲང་མྱེད་ཀྱི། །རྒྱུ་དང་ཚུལ་གྱི་རྣམ་པ་

75-1-95a

ཁྲག་ཁྲིག་བརྒྱ་མང་གྱིས། །འཇིག་རྟེན་སྟོང་གསུམ་ཀུན་ནས་གནས་པའི་གྲངས་སུ་འགྲོ། །དེ་བཞིན་སྐྱེས་བུའི་མཆོག་རྣམས་སྐྱེ་བར་འགྱུར་བའི་ཚེ། །དེ་དག་ཡོན་ཏན་འདི་སྙེད་ཡིན་ཞེས་བགྲང་བ་མྱེད། །
རྡུལ་དང་རྡུལ་ཕྲན་བགྲང་ནུས་སེམས་ཅན་ཀུན་བསམ་ནུས། །སྟོབས་བཅུ་མངའ་བ་རྣམས་ཀྱི་འབྱུང་བ་རྣམས་ལ་མིན། །ཇི་ལྟར་སྤྲིན་དང་དུས་ཀྱི་ཆར་ལ་རྟེན་བྱས་ཤིང་། །ཆར་ཆེན་འབེབས་བྱེད་རླུང་རྣམས་བཞི་
པོ་དེ་བཞིན་ཏེ། །དགེ་རྩ་ཀུན་དང་བྱང་ཆུབ་སེམས་དཔའི་མཐུས། །འཇིག་རྟེན་སྟོང་གསུམ་ཀུན་ནས་གནས་པའི་གྲངས་སུ་འགྲོ། །དེ་བཞིན་སྟོབས་བཅུ་རྣམས་ཀྱི་ཆོས་སྤྲིན་རྒྱུར་བྱས་ཤིང་། །བསམ་པ་རྣམ་
དག་བྱེད་པའི་ཡེ་ཤེས་རླུང་ལྡང་སྟེ། །སྔོན་གྱི་དགེ་བ་རྐྱེན་སྐྱེས་རིགས་པར་ཡོངས་བསྔོས་པས། །སྟོབས་བཅུ་མགོན་པོ་རྣམས་ནི་འབྱུང་ཞིང་སྐྱེ་བར་འགྱུར། །སྟེང་གི་མཁའི་དབྱིངས་ལས་སྤྲིན་ཆེན་ཆར་
བླུགས་པ། །སྟོང་གསུམ་སྟོང་ཆེན་འཇིག་རྟེན་ཀུན་ནས་འཇིག་འགྱུར་ཚེ། །མཁའ་དབྱིངས་རྒྱ་ཆེན་དག་པའི་རླུང་ལངས་མ་གཏོགས་པར། །ས་ཕྱོགས་གཞན་གྱིས་བཟོད་ཅིང་གཟུང་བར་མི་ནུས་སོ། །དེ་
བཞིན་སྟོབས་བཅུ་མངའ་བ་འབྱུང་བར་འགྱུར་བའི་ཚེ། །ཕྱོགས་བཅུ་ཀུན་ཀྱི་ཆོས་དབྱིངས་ཡོངས་སུ་རྒྱས་བཀང་ཞིང་། །ཆོས་ཚུལ་ཆར་ཆེན་འབབ་པར་གྱུར་ལ་ལྷག་པའི་སེམས། །རྣམ་པར་དག་པ་མ་གཏོགས་
གཞན་གྱིས་འཛིན་མི་ནུས། །ནམ་མཁའི་དབྱིངས་ལས་སྤྲིན་ཆེན་ཆར་པ་འབབ་གྱུར་པ། །དེ་ལ་འགྲོ་དང་འོང་བ་ནམ་ཡང་ཡོད་མིན་པ། །དེ་ལ་བྱེད་པ་མྱེད་དེ་ཚོར་བ་པོ་ཡང་མྱེད། །དེ་དག་ཆོས་ཉིད་ཐོབ་འབྱུང་རྣམ་
པ་གཞན་གྱིས་མྱིན། །དེ་བཞིན་སྟོབས་བཅུ་མངའ་བའི་ཆོས་སྤྲིན་ཆར་འབབ་པ། །དེ་དག་འཕོ་དང་འོང་བ་ཡོད་པ་མ་ཡིན་ཡང་། །བྱང་ཆུབ་སེམས་དཔའི་མཐུ་དང་ལེགས་པར་སྤྱད་པའི་རྒྱུས། །བྱང་ཆུབ་

75-1-95b

སེམས་དཔའི་ཆོས་ཀྱི་རང་བཞིན་སྤྲིན་ཀྱང་འབྱུང་། །སྤྲིན་གྱི་ཆར་བཀྱེ་ཆར་ཐིགས་ཡོངས་སུ་བགྲང་ནུས་པའི། །སེམས་ཅན་དེ་འདྲ་ཁམས་གསུམ་འདི་ན་ཡོད་པ་མྱིན། །སྟོང་གསུམ་དབང་པོའི་དབང་ཕྱུག་དེ་ནི་
མ་གཏོགས་ཏེ། །དབང་སྒྱུར་དེ་ནི་སྔོན་གྱི་སྨོན་ལམ་འབྲས་བུས་བགྲང་། །དེ་བཞིན་བདེ་གཤེགས་ཆར་ཆེན་འབབ་པ་མ་ལུས་པར། །སེམས་ཅན་ཀུན་གྱིས་བགྲང་བས་གཞལ་བར་སླ་བ་མྱིན། །འཇིག་རྟེན་
ཀུན་ན་འགྲོ་བའི་མཆོག་གྱུར་དབང་ཕྱུག་རྣམས། །དེ་དག་སྤྲིན་ཆེན་ཆར་ཆེན་རིན་ཆེན་ལག་བཀོད་བལྟ། །རབ་ཏུ་ཞི་བྱེད་ཞི་བྱེད་འབྱུང་བར་བྱེད། །གཞན་ཡང་ཡོངས་སུ་གཅོད་པ་དེ་ནི་ཡོངས་སུ་གཅོད། །བསྒྲུབ་
པ་དེ་བཞིན་གཞན་ཏེ་དེ་ནི་རིན་ཆེན་བསྒྲུབ། །རྣམ་པར་འབྱེད་པ་སྟོང་གསུམ་ཐམས་ཅད་རྣམ་པར་འབྱེད། །སྟོབས་བཅུ་མངའ་བའི་ཞིང་སྤྲིན་ཉོན་མོངས་ཀུན་ཞིར་བྱེད། །འབྱུང་བ་དགེ་སྟོང་བརྒྱ་གྲངས་ཀུན་ནས་
འབྱུང་བར་བྱེད། །ཡོངས་སུ་གཅོད་པ་ལྟ་བའི་རྣམ་པ་ཡོངས་གཅོད་དེ། །རྒྱལ་བའི་རིན་ཆེན་བསྒྲུབ་ཅིང་བསམ་པ་རྣམ་པར་འབྱེད། །བར་སྣང་མཁའ་ལས་ཆར་འབབ་ཇི་ལྟར་རོ་གཅིག་ཀྱང་། །གནས་ཀྱི་
ཁྱད་ཀྱིས་ཡོངས་སུ་འགྱུར་བ་སྣ་ཚོགས་མང་། །འོན་ཀྱང་ཆུ་ལ་རྟོག་མེད་རྣམ་པར་རྟོག་པ་མྱེད། །ཐ་དད་རྣམ་པ་འགྲངས་པ་དེ་དག་ཆོས་ཉིད་ཚུལ། །དེ་བཞིན་ཆོས་ཀྱང་གཅིག་མྱིན་ཐ་དད་མ་ཡིན་ཏེ། །རོ་
གཅིག་ཞི་ཞིང་རྟོག་མེད་རྣམ་པར་རྟོག་མེད་དེ། །འོན་ཀྱང་སངས་རྒྱས་ཆོས་འགྲངས་མུ་མེད་འབྱུང་བར་འགྱུར། །དེ་ནི་རྡུལ་ཕྲན་རྣམས་ཀྱི་ཆོས་ཉིད་ཚུལ་ཡིན་ནོ། །ཇི་ལྟར་ཐོག་མར་གཟུགས་ཁམས་
གཞལ་མེད་ཁང་པ་འབྱུང་། །དེ་ནས་འདོད་ཁམས་གཞལ་མེད་ཁང་རྣམས་རྣམ་པར་འགོད། །དེ་ནས་ས་སྟེང་མྱི་ཡི་གནས་རྣམ་རྣམ་བཀོད་དེ། །དེ་ནས་ཀླུ་དང་དྲི་ཟ་འགྲོ་བ་ཀུན་ཀྱི་གནས། །དེ་བཞིན་སྟོབས་

75-1-96a

བཅུ་མངའ་བ་དེ་དག་འབྱུང་བའི་ཚེ། །ཐོག་མར་བྱང་ཆུབ་སེམས་དཔའི་སྤྱོད་པ་མུ་མེད་འབྱུང་། །དེ་ནས་ཞི་དགའ་རང་རྒྱལ་ཐེག་ལ་གནས་པ་རྣམས། །དེ་ནས་དབང་དུ་གྱུར་པའི་དེ་ནས་འགྲོ་ཀུན་
གྱི། །ཇི་ལྟར་པད་མོ་སངས་རྒྱས་སྐྱེ་བའི་ལྟས་གྱུར་པས། །སྔོན་ཆད་སངས་རྒྱས་མཐོང་བའི་ལྷ་རྣམས་དགར་འགྱུར་ཞིང་། །ཆུ་ལས་བརྟེན་ཅིང་འོད་གསལ་གཞལ་མྱེད་ཁང་ཡང་འབྱུང་། །རླུང་ལས་འཇིག་
རྟེན་རིས་རིས་ཆ་ཆར་འགོད་པ་བྱེད། །སངས་རྒྱས་སྔོན་གྱི་དགེ་བའི་འོད་གསལ་ལྟས་ཡིན་ཏེ། །དེས་ནི་སངས་རྒྱས་རྒྱལ་སྲས་ཀུན་ཀྱི་ཐུགས་ཆུད་འགྱུར། །ཡེ་ཤེས་ཡོངས་དག་དཀྱིལ་འཁོར་མཁའ་
ལྟར་རྣམ་དག་པའི། །སྟོབས་བཅུ་ཐ་དད་ཇི་སྙེད་སངས་རྒྱས་ཆོས་འབྱུང་མཁྱེན། །རླུང་གི་ཆུ་ཕུང་མ་ལུས་ཀུན་ཀྱི་གནས་ཡིན་ཏེ། །དེ་ཕྱིར་ས་སྟེང་གནས་རྣམས་འཇིག་པར་མྱི་འགྱུར་རོ། །ས་ཡང་ཤིང་དང་
གེལ་བའི་སྨན་གྱི་གནས་ཡིན་ཏེ། །མཁའ་ལ་གནས་སུ་བྱ་བ་གང་ཡང་མྱེད་པ་ཡིན། །མགོན་པོ་རྣམས་ཀྱང་ཤེས་རབ་ཡེ་ཤེས་བཞི་ལ་བཞུགས། །ཡེ་ཤེས་ཐུགས་རྗེ་བྱམས་པ་ཐབས་ཀྱིས་ཡོངས་སུ་གཟུང་། །
རྒྱལ་བའི་ཆོས་རྣམས་ཇི་སྙེད་དེ་དག་རྣམས་སུ་འདུས། །རྡུལ་མྱེད་ཤེས་རབ་དེ་ནི་གནས་མེད་ལུས་ཀྱང་མྱེད། །འཇིག་རྟེན་བྱུང་ནས་ཚད་མྱེད་མང་པོ་ཀུན་ཀྱང་འཚོ། །ས་ལ་གནས་དང་ཆུ་ལ་གནས་པ་
ཐམས་ཅད་དང་། །ནམ་མཁའི་ལྷ་དང་ས་སྟེང་གཞལ་མེད་ཁང་ལ་གནས་པ་དང་། །རྐང་གཉིས་རྐང་བཞི་སེམས་ཅན་ཐམས་ཅད་ཉེ་བར་འཚོ། །དེ་བཞིན་སྐྱེས་མཆོག་དབང་པོ་ཆོས་ཀྱི་རྒྱལ་སྐྱེས་པ། །
འགྲོ་བ་མ་ལུས་ཐམས་ཅད་ཉེ་བར་འཚོ་བ་ཡིན། །མཐོང་ཞིང་ཐོས་པར་གྱུར་དང་མཆོད་པས་དེ་བཞིན་ཏེ། ཉོན་མོངས་བསྩལ་བས་སེམས་ཅན་ཐམས་ཅད་ཉེ་བར་འཚོ། །འབྱུང་བ་མཐར་ཐུག་མྱེད་

75-1-96b

པས་འཇིག་རྟེན་མགོ་རྨོངས་འགྱུར། །འོན་ཀྱང་འགྲོ་ལ་ཕན་དོན་སེམས་ཅན་ཤེས་བྱའི་ཕྱིར། །མྱི་མཁས་འགྲོ་བ་བསྟན་ཕྱིར་ཡེ་ཤེས་བསྟན་དོན་དུ། །རྒྱལ་བ་རྣམས་ཀྱི་དོན་རབ་དཔེ་མྱེད་དཔེས་
བརྗོད་དོ།།   །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་དགུ་པ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་
པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐུ་བལྟར་ཡོད་པ་ཇི་ལྟ་བུར་ཁོང་དུ་ཆུད་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་
ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་སྐུ་བལྟར་ཡོད་པ་
ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཚད་མེད་པའི་རྗེས་སུ་འགྲོ་བས་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་བཞིན་གཤེགས་པའི་སྐུ་བལྟར་ཡོད་པ་ནི་བྱང་ཆུབ་སེམས་
དཔའ་ཆོས་གཅིག་གམ། རྣམ་པ་གཅིག་གམ། སྐུ་གཅིག་གམ། ཞིང་གཅིག་གམ་སེམས་ཅན་གཅིག་གིས་ཁོང་དུ་ཆུད་པར་བྱ་བ་མ་ཡིན་ཏེ། དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དེ་བཞིན་གཤེགས་པའི་སྐུ་བལྟར་ཡོད་པ་ནི་ཐམས་ཅད་དུ་རྗེས་སུ་སོང་
བར་བྱང་ཆུབ་སེམས་དཔས་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན་ནམ་མཁའི་དབྱིངས་ནི་ཐམས་ཅད་ཀྱི་རྗེས་སུ་སོང་བ་སྟེ། འདོད་པ་དང་གཟུགས་ཡོད་པ་དང་། གཟུགས་མེད་པའི་

75-1-97a

གནས་ཐམས་ཅད་དུ་ཁྱབ་པ་ཡིན་ཡང་། གང་དུ་འོང་བ་མེད་ཅིང་རྗེས་སུ་སོང་བ་མེད་པར་ཤེས་པར་བྱའོ། །དེ་ཅིའི་ཕྱིར་ཞེ་ན། དེ་ནི་ནམ་མཁའ་ལ་གཟུགས་མྱེད་པའི་ཕྱིར་རོ། །ཀྱེ་རྒྱལ་བའི་
སྲས་དེ་བཞིན་གཤེགས་པའི་སྐུ་ཡང་ཐམས་ཅད་ཀྱི་རྗེས་སུ་སོང་བ་སྟེ། སེམས་ཅན་ཐམས་ཅད་དང་། ཆོས་ཐམས་ཅད་དང་། ཞིང་ཐམས་ཅད་ཀུན་ཏུ་ཁྱབ་པར་ཤེས་པར་བྱའོ། །འོན་ཀྱང་གར་
ཡང་གཤེགས་པ་མྱེད་ཅིང་རྗེས་སུ་བཞུད་པ་མིན་དེ། དེ་ཅིའི་ཕྱིར་ཞེ་ན། དེ་ནི་དེ་བཞིན་གཤེགས་པའི་སྐུ་ལ་ལུས་མྱེད་པའི་ཕྱིར་ཏེ། སེམས་ཅན་གྱི་རྣམ་པར་དམྱིགས་པ་ཡོད་པའི་ཕྱིར་སྐུར་བསྟན་པ་ཡང་
ཡོད་དོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་དང་པོ་འདིས་དེ་བཞིན་གཤེགས་པའི་སྐུར་བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་སྲས་
གཞན་ཡང་འདི་ལྟ་སྟེ་དཔེར་ན་ནམ་མཁའ་ལ་གཟུགས་མྱེད་དེ། ཡངས་ཤིང་རྒྱ་ཆེ་བའི་ཕྱིར་སེམས་ཅན་ཐམས་ཅད་ཀྱི་བྱ་བ་སྣང་ཞིང་ཡོད་པར་འགྱུར་ཏེ། ནམ་མཁའ་ལ་རྟོག་པ་མེད་དོ། །སྤྲོས་པ་མྱེད་དོ། །ཀྱེ་རྒྱལ་
བའི་སྲས་དེ་བཞིན་དུ་དེ་བཞིན་གཤེགས་པའི་སྐུ་ཡེ་ཤེས་ཀྱི་འོད་སྣང་བ་ལ་བསྟེན་ཅིང་། སེམས་ཅན་ཐམས་ཅད་ཀྱི་དགེ་བའི་རྩ་བ་ལས་འཇིག་རྟེན་པ་དང་། འཇིག་རྟེན་ལས་འདས་པ་རྣམས་ཡོད་
ཅིང་སྣང་བར་གྱུར་ཀྱང་། དེ་བཞིན་གཤེགས་པའི་སྐུ་ལ་རྣམ་པར་རྟོག་པ་མྱི་མངའ་སྟེ། སྤྲོས་པ་མི་མངའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པའི་སྐུ་ནི་ཐོག་མ་ནས་སྤྲོས་པ་ཐམས་ཅད་ཡང་དག་
པར་ཆད་པའི་ཕྱིར་རོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པའི་སྒོ་གཉིས་པ་འདིས་ཀྱང་། དེ་བཞིན་གཤེགས་པའི་སྐུ་བལྟར་ཡོད་པར་ཤེས་པར་བྱའོ། །

75-1-97b

ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། འཛམ་བུའི་གླིང་དུ་ཉི་མ་ཤར་བ་ནི་འོད་ཀྱིས་ཚད་མྱེད་པར་ཁྱབ་པས། སེམས་ཅན་རྣམས་ཚད་མྱེད་པ་རྣམ་པས་ཉེ་བར་འཚོ་སྟེ། འདི་ལྟར་རི་ལ་བབ་
ཅིང་རྩྭ་དང་ནགས་ཚལ་སྐྱེ་བར་བྱེད་པས་ཀྱང་ཉེ་བར་འཚོ་བ་ཡིན། མུན་པའི་མུན་ནག་ཡོངས་སུ་སེལ་ཅིང་སྣང་བར་བྱེད་པས་ཀྱང་ཉེ་བར་འཚོ་བ་ཡིན། ས་ལ་བབ་ཅིང་འདམ་རྫབ་ཡོངས་སུ་སྐེམ་པས་
ཀྱང་ཉེ་བར་འཚོ་བ་ཡིན། ལོ་ཐོག་ལ་བབ་ཅིང་ཡོངས་སུ་སྨིན་པར་བྱེད་པས་ཀྱང་ཉེ་བར་འཚོ་བ་ཡིན། ནགས་ཚལ་དང་གེལ་བ་དང་སྨན་ལ་བབ་ཅིང་སྐྱེ་བ་དང་རྣམ་པར་འཕེལ་བར་བྱེད་པས་ཀྱང་ཉེ་བར་འཚོ་
བ་ཡིན། ནམ་མཁའ་ལ་བབ་པས་ཀྱང་བར་སྣང་ལ་སྤྱོད་པའི་སེམས་ཅན་རྣམས་ཉེ་བར་འཚོ་བ་ཡིན། པད་མོའི་ནགས་ཚལ་ལ་བབ་ཀྱང་ཁ་འབྱེ་ཞིང་རྒྱས་པར་བྱེད་པས་ཀྱང་ཉེ་བར་འཚོ་བ་ཡིན། གྲོང་དང་
གྲོང་ཁྱེར་དང་། ལྗོངས་དང་ཕོ་བྲང་འཁོར་དང་། རྒྱལ་པོའི་གནས་ལ་བབ་ཀྱང་གཟུགས་སྣ་ཚོགས་གསལ་བར་སྟོན་པས་ཉེ་བར་འཚོ་བ་ཡིན། ཆུ་ལ་བབ་ཀྱང་ཆུ་ལ་གནས་པའི་སེམས་ཅན་ཡོངས་སུ་ལོངས་
སྤྱོད་པས་ཉེ་བར་འཚོ་བ་ཡིན། ལས་ཀྱི་རྣམ་པ་སྣ་ཚོགས་ལ་བབ་ཀྱང་དགོས་པ་བརྩམས་པ་ཡོངས་སུ་གྲུབ་པར་བྱེད་པས་ཉེ་བར་འཚོ་བ་ཡིན། དེ་ཅིའི་ཕྱིར་ཞེ་ན། དེ་ནི་ཉི་མའི་དཀྱིལ་འཁོར་གྱིས་འོད་
ཟེར་ཚད་མེད་པ་བཀྱེ་བའི་ཕྱིར་རོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་སྐུ་བལྟར་ཡོད་པའི་ཉི་མ་ཡང་རྣམ་པ་ཚད་མེད་པས། སེམས་ཅན་ཐམས་ཅད་ཉེ་བར་འཚོ་བ་ཡིན་ཏེ། འདི་ལྟར་དགེ་
བའི་ལས་ཡོངས་སུ་བསྐྱེད་ཅིང་སྡིག་པའི་ལས་རྣམ་པར་བཟློག་པས་ཀྱང་ཉེ་བར་འཚོ་བ་ཡིན། ཤེས་རབ་ཀྱི་འོད་སྣང་བར་མཛད་ཅིང་གཏི་མུག་གི་མུན་པ་རྣམ་པར་སེལ་བས་ཀྱང་ཉེ་བར་འཚོ་བ་ཡིན། 

75-1-98a

འགྲོ་བ་ཐམས་ཅད་ཡོངས་སུ་སྐྱོབ་ཅིང་བྱམས་པ་ཆེན་པོ་དང་ལྡན་པས་ཀྱང་ཉེ་བར་འཚོ་བ་ཡིན། འགྲོ་བ་ཐམས་ཅད་ཡོངས་སུ་འགྲེལ་ཅིང་ཐུགས་རྗེ་ཆེན་པོ་དང་ལྡན་པས་ཀྱང་ཉེ་བར་འཚོ་བ་
ཡིན། དབང་པོ་དང་སྟོབས་དང་། བྱང་ཆུབ་ཀྱི་ཡན་ལག་འཕེལ་བར་མཛད་ཅིང་། ཆོས་ཀྱི་ལོ་ཐོག་ལ་བབ་པས་ཀྱང་ཉེ་བར་འཚོ་བ་ཡིན། སེམས་ཅན་གྱི་རྙོག་པ་ཡོངས་སུ་སེལ་བས་དངས་བ་བསྐྱེད་པས་ཀྱང་
ཉེ་བར་འཚོ་བ་ཡིན། རྒྱུ་དང་འབྲས་བུ་རྣམ་པར་ཆུད་མྱི་ཟ་བས་མཐོང་བ་དོན་ཡོད་པས་ཀྱང་ཉེ་བར་འཚོ་བ་ཡིན། སྐྱེ་བ་དང་། འཕོ་བ་ཡང་དག་པར་སྟོན་ཅིང་། གཟུགས་སྣང་བར་མཛད་པས་ཀྱང་ཉེ་བར་འཚོ་
བ་ཡིན། དགེ་བའི་རྩ་བ་རྣམ་པར་ཆུད་མྱི་ཟོན་ཅིང་ཁོང་ཁྲོ་བ་མྱི་མངའ་བས་ཀྱང་ཉེ་བར་འཚོ་བ་ཡིན་སློབ་མའི་ཡོན་ཏན་པད་མོའི་ཁ་ཕྱེ་ཞིང་རྒྱས་པར་མཛད་དེ། སེམས་ཅན་རྣམས་ལ་ཡེ་ཤེས་ཀྱི་འོད་
གཟེར་ཚད་མེད་པ་རབ་ཏུ་གཏོང་བས་ཀྱང་ཉེ་བར་འཚོ་བ་ཡིན། སྤྱད་པ་བརྩམས་པ་ཡོངས་སུ་གྲུབ་པར་མཛད་ཅིང་། བྱང་ཆུབ་སེམས་དཔའི་སྤྲོ་བ་བསྐྱེད་པས་ཀྱང་ཉེ་བར་འཚོ་བ་ཡིན། དེ་ཅིའི་ཕྱིར་ཞེ་
ན། དེ་བཞིན་གཤེགས་པའི་སྐུའི་ཉི་མ་ནི་ཡེ་ཤེས་ཀྱི་འོད་གཟེར་དཀྱིལ་འཁོར་ཚད་མེད་པ་དང་ལྡན་པའི་ཕྱིར་རོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་
སྒོ་གསུམ་པ་འདིས་ཀྱང་། དེ་བཞིན་གཤེགས་པའི་སྐུ་བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། ཉི་མའི་དཀྱིལ་འཁོར་དེ་ཉིད་འཛམ་བུ་གླིང་དུ་འཆར་བའི་ཚེ། ཐོག་
མ་ཉིད་དུ་རིའི་རྒྱལ་པོ་འདི་ལྟ་སྟེ། རི་རབ་རིའི་རྒྱལ་པོ་ལ་སྣང་བར་འགྱུར་རོ། །དེའི་འོག་དུ་དེ་མ་ཡིན་པའི་རི་ཆེན་པོ་གཞན་ལ་སྣང་བར་འགྱུར་རོ། །དེའི་འོག་ཏུ་རི་ནག་པོ་དག་ལ་འང་སྣང་བར་འགྱུར་རོ། །

75-1-98b

དེའི་འོག་ཏུ་ས་ཕྱོགས་མཐོན་པོ་རྣམས་སུ་སྣང་བར་འགྱུར་རོ། །དེའི་འོག་ཏུ་འཛམ་བུའི་གླིང་འདིའི་ཕྱོགས་དམའ་བ་དག་ཀྱང་སྣང་བར་བྱེད་དེ། འོན་ཀྱང་ཉི་མའི་དཀྱིལ་འཁོར་ལ་འདིར་ནི་ཐོག་མ་ཉིད་དུ་
འོད་གཟེར་དགྱེའོ། །ཞེས་འམ་འདིར་ནི་ཐོག་མར་སྣང་བར་བྱའོ། །ཞེས་བྱ་བའི་རྣམ་པར་རྟོག་པ་མེད་དེ། སྤྲོས་པ་མེད་ཀྱང་ཉི་མའི་དཀྱིལ་འཁོར་འོད་མཉམ་དུ་གཏོང་ཞིང་འཆར་བ་ནི་མྱེད་པ་མ་ཡིན་ཏེ། ས་
མཐོན་དམན་གྱི་ཁྱད་པར་གྱིས་མཐོ་མཐོ་ལ་སྔར་འཆར་རོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་ཀྱི་སྐུ་ཆེ་བ་ཉི་
མའི་དཀྱིལ་འཁོར་ཡང་ཆོས་ཀྱི་དབྱིངས་མཐའ་དང་དབུས་མྱེད་པའི་རིགས་སུ་འཆར་བར་གྱུར་པའི་ཚེ། རྟག་ཏུ་རྒྱུན་མྱི་འཆད་པར་ཐོགས་པ་མེད་པའི་ཡེ་ཤེས་ཀྱི་འོད་གཟེར་སྣང་བ་འགྱེད་དེ། །དེ་
ཡོངས་སུ་བཀྱེ་བའི་ཚེ་ཡང་ཐོག་མ་ཉིད་དུ་ལྷག་པའི་བསམ་པ་རིའི་རྒྱལ་པོ་ཆེན་པོ་ལྟ་བུ་དང་ལྡན་པའི་སྐྱེས་བུ་དམ་པ་རྣམས་ལ། ཆོས་ཀྱི་སྣང་བ་ཆེན་པོ་ཡང་དག་པར་སྟོན་པའི་ཚུལ་དུ་འཆར་བར་འགྱུར་
རོ། །དེའི་འོག་ཏུ་ཉན་ཐོས་དང་། རང་སངས་རྒྱས་ཀྱི་ཐེག་པར་ཞུགས་པ་རྣམས་ལ་འཆར་བར་འགྱུར་རོ། །དེའི་འོག་ཏུ་དགེ་བའི་རྩ་བ་ངེས་པ་དང་ལྡན་པའི་སེམས་ཅན་རྣམས་ལ་བསམ་པའི་སྣོད་ཇི་
ལྟ་བ་བཞིན་དུ་ཡེ་ཤེས་ཀྱི་སྣང་བ་ཆེན་པོ་ཡང་དག་པར་སྟོན་པའི་ཚུལ་གྱིས་འཆར་བར་འགྱུར་རོ། །དེའི་འོག་ཏུ་ཆུང་ངུ་ན་ལོག་པར་ངེས་པའི་སེམས་ཅན་ཡན་ཆད། སེམས་ཅན་ཐམས་ཅད་
ལ་འང་དེ་བཞིན་གཤེགས་པའི་ཡེ་ཤེས་ཀྱི་འོད་གཟེར་ཆེན་པོ་ཡང་དག་པར་འཆར་བར་འགྱུར་རོ། །དེ་ལྟར་ཤར་ནས་ཀྱང་སེམས་ཅན་རྣམས་ལ་ཤིན་ཏུ་ཕན་པར་གྱུར་ཏེ། མ་འོངས་པའི་རྒྱུ་ཡང་

75-1-99a

ཡོངས་སུ་སྨིན་པར་མཛད་ཅིང་། དགེ་བའི་ཆོས་ཀྱིས་རྣམ་པར་འཕེལ་བར་མཛད་ཀྱང་། དེ་བཞིན་གཤེགས་པའི་ཡེ་ཤེས་ཀྱི་སྐུ་ཉི་མའི་འོད་གཟེར་དེ་དག་ནི་སེམས་ཅན་འདི་རྣམས་ལ། 
བདག་ཅག་གིས་ཐོག་མ་ཉིད་དུ་ཐེག་པ་ཆེན་པོས་སྣང་བར་བྱས་ཏེ། དེའི་འོག་ཏུ་བསམ་པ་འབྲིང་དང་ལྡན་པ་རྣམས་ལ། ཉན་ཐོས་དང་། རང་སངས་རྒྱས་ཀྱི་ཐེག་པས་རྣམ་པར་དག་པར་བྱ་བའི་
ཕྱིར་སྣང་བར་བྱའོ། །དེའི་འོག་ཏུ་སེམས་ཅན་དགེ་བའི་བསམ་པ་ཅན་མོས་པའི་ཐེག་པ་དང་ལྡན་པ་རྣམས་ལ་བསམ་པ་ཇི་ལྟ་བ་བཞིན་དུ་ཡོངས་སུ་སྨིན་པར་བྱ་བའི་ཚུལ་གྱིས་སྣང་བར་བྱའོ། །
དེའི་འོག་ཏུ་ཆུང་ངུ་ན་སེམས་ཅན་ལོག་པར་ངེས་པ་ཡན་ཅད། སེམས་ཅན་ཐམས་ཅད་གྱི་བསམ་པ་ཡོངས་སུ་སྦྱང་བར་བྱའོ། །ལྟ་བ་བསྲང་བར་བྱའོ་ཞེས་རྣམ་པར་རྟོག་པ་མྱི་མངའ། སྤྲོས་པ་མྱི་
མངའ་སྟེ། འོན་ཀྱང་འོད་ཟེར་མཉམ་པར་འགྱེད་པས། འོད་གཟེར་ཀྱི་མཉམ་པ་ཉིད་ཀུན་ཏུ་སྒྲིབ་པ་མེད་པར་སེམས་ཅན་ཐམས་ཅད་ལ་རབ་ཏུ་སྣང་བར་གྱུར་ཏེ། དེ་བཞིན་གཤེགས་པའི་ཡེ་
ཤེས་ཀྱི་སྐུ་ཉི་མའི་དཀྱིལ་འཁོར་ལ་རྣམ་པར་རྟོག་པ་མི་འབྱུང་བའི་ཕྱིར་རོ། །དེ་ཡང་འདི་ལྟ་སྟེ་དཔེར་ན། ཉི་མའི་དཀྱིལ་འཁོར་རྣམ་པར་རྟོག་པ་མེད་ཅིང་། འོད་གཟེར་མཉམ་པ་ཉིད་དུ་འཆར་ཡང་རི་ཆེན་
པོ་རྣམས་ལ་རྣམ་པ་ཐ་དད་དུ་སྣང་བར་འགྱུར་རོ། །དེ་བཞིན་དུ་དེ་བཞིན་གཤེགས་པའི་ཡེ་ཤེས་ཀྱི་སྐུ་ཉི་མའི་དཀྱིལ་འཁོར་རྣམ་པར་རྟོག་པ་མི་མངའ་ཞིང་། འོད་གཟེར་མཉམ་པ་ཉིད་དུ་འཆར་ཡང་
སེམས་ཅན་རྣམས་ཀྱི་དགེ་བའི་རྩ་བ་རྣམ་པ་ཐ་དད་པ་དང་། བསམ་པའི་རྣམ་པ་ཐ་དད་པས། དེ་བཞིན་གཤེགས་པའི་འོད་གཟེར་རྣམ་པ་ཐ་དད་པ་ཡང་སྣང་ཞིང་ཡོད་དོ། །ཀྱེ་རྒྱལ་བའི་སྲས་

75-1-99b

བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་བཞི་པོ་འདིས་ཀྱང་། དེ་བཞིན་གཤེགས་པའི་སྐུ་བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་
ལྟ་སྟེ་དཔེར་ན། ཉི་མའི་དཀྱིལ་འཁོར་དེ་ཉིད་ཤར་ཀྱང་སེམས་ཅན་དམུས་ལོང་རྣམས་ཀྱི་མྱིག་ལམ་དུ་སྣང་བར་མྱི་འགྱུར་ཏེ། དེ་ནི་མྱིག་དང་མི་ལྡན་པའི་ཕྱིར་རོ། །ཀྱེ་རྒྱལ་བའི་སྲས་དེ་ལྟར་ཉི་མའི་
དཀྱིལ་འཁོར་དེ་སེམས་ཅན་དམུས་ལོང་རྣམས་མྱིག་དང་མི་ལྡན་པའི་ཕྱིར་མྱིག་ལམ་དུ་མི་སྣང་དུ་ཟིན་གྱིས་ཀྱང་། སེམས་ཅན་དམུལ་ལོང་རྣམས་ལ་ཡང་ཉི་མར་གདགས་པ་དང་། ཁ་ཟས་འཇུ་བ་དང་། 
བདེ་བར་སྤྱོད་པ་དང་། ལུས་ཀྱི་གྲང་བ་བསྩལ་པ་དང་། ལུས་ཡང་བ་དང་མྱིག་ནད་དང་། ལུས་ལ་གནས་པའི་ནད་རླུང་ངམ། མཁྲིས་པ་འམ་བད་ཀན་ལས་བྱུང་བ་དེ་དག་ཐམས་ཅད་སེལ་བར་བྱེད་པའི་
སྒོར་མྱི་ཕན་པ་མ་ཡིན་ཏེ་ཕན་འདོགས་སོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཡེ་ཤེས་ཀྱི་སྐུ་ཉི་མའི་དཀྱིལ་འཁོར་ཡང་སེམས་ཅན་ལྷག་པའི་བསམ་པའི་མིག་མདོངས་པར་
གྱུར་པ་མོས་པ་ལོག་པ། ལྟ་བ་ལོག་པ། སྦྱོར་བ་ལོག་པ། འཚོ་བ་ལོག་པ། དམུས་ལོངས་ལྟ་བུར་གྱུར་པའི་མྱིག་ལམ་དུ་སྣང་བར་མི་འགྱུར་ཏེ། དེ་ནི་དད་པའི་མྱིག་དང་མི་ལྡན་པའི་ཕྱིར་རོ། །ཀྱེ་རྒྱལ་བའི་
སྲས་དེ་ལྟར་དེ་བཞིན་གཤེགས་པའི་ཡེ་ཤེས་གྱི་སྐུ་ཉི་མའི་དཀྱིལ་འཁོར་སེམས་ཅན་དམུས་ལོང་ལྟ་བུར་གྱུར་པ། དད་པའི་མིག་དང་མྱི་ལྡན་པ་དེ་དག་གི་མྱིག་ལམ་དུ་སྣང་བར་མ་གྱུར་ཏུ་ཟིན་ཀྱང་། 
སེམས་ཅན་རྣམ་པ་དེ་ལྟ་བུ་དག་ལ་དེ་བཞིན་གཤེགས་པའི་མཐུས། སེམས་ཅན་དེ་དག་གི་ལུས་ལ། མི་བདེ་བ་རྩེ་ཟིལ་བར་འགྱུར་བ་དང་། མ་འོངས་པའི་ཉོན་མོངས་པའི་རྒྱུའི་ལྷག་པ་སེལ་

75-1-100a

པའི་སྒོར་དེ་བཞིན་གཤེགས་པའི་ཡེ་ཤེས་ཀྱི་སྐུ་ཉི་མའི་དཀྱིལ་འཁོར་ཕན་པར་མྱི་འགྱུར་བ་མ་ཡིན་ཏེ། ཕན་འདོགས་སོ། །ཀྱེ་རྒྱལ་བའི་སྲས་དེ་བཞིན་གཤེགས་པ་ལ་ཡོན་ཏན་རིན་པོ་ཆེ་
ཐམས་ཅད་ཡང་དག་པར་བསགས་པ་ཞེས་བྱ་བའི་འོད་གཟེར་དང་ཐམས་ཅད་མཁྱེན་པའི་ཡེ་ཤེས་ཀྱི་སྣང་བ་དང་ལྡན་པ་ཞེས་བྱ་བའི་འོད་གཟེར་དང་། རྣམ་པར་དག་པས་རྣམ་པར་རོལ་པའི་ཡེ་ཤེས་ཀྱི་སྣང་
བ་དང་ལྡན་པ་ཞེས་བྱ་བའི་འོད་གཟེར་དང་དབྱངས་ཆེན་པོས་ཡེ་ཤེས་རྣམ་པར་དགོད་པའི་དོན་སྣང་བ་དང་ལྡན་པ་ཞེས་བྱ་བའི་འོད་གཟེར་དང་། སྤྱོད་པ་ཐམས་ཅད་ཀྱིས་ཤིན་ཏུ་ཚིམ་པར་བྱེད་པའི་ཡེ་ཤེས་སྣང་
བ་དང་ལྡན་པ་ཞེས་བྱ་བའི་འོད་གཟེར་དང་། སེམས་ཅན་ཐམས་ཅད་ཀྱི་ཐེ་ཙོམ་ཐམས་ཅད་ཡོངས་སུ་གཅོད་པའི་ཡུལ་ལ། ཡེ་ཤེས་ཀྱིས་རྣམ་པར་རོལ་པ་ཞེས་བྱ་བའི་འོད་གཟེར་དང་། མི་གནས་པའི་
ཡེ་ཤེས་རྣམ་པར་འཕྲུལ་པའི་སྣང་བ་དང་ལྡན་པ་ཞེས་བྱ་བའི་འོད་གཟེར་དང་། སྤྲོས་པ་ཐམས་ཅད་ཡང་དག་པར་གཅོད་པའི་ཡུལ་ལ་ཡེ་ཤེས་ཀྱི་རྣམ་པར་རོལ་པ་ཞེས་བྱ་བའི་འོད་ཟེར་དང་། ཐེག་པ་
ཐ་དད་པའི་སྣོད་ལ་དབྱངས་རབ་ཏུ་བསྒྲགས་པ་ཞེས་བྱ་བའི་འོད་གཟེར་དང་། ཞིང་གི་རྒྱུན་དུ་སེམས་ཅན་ཡོངས་སུ་སྨིན་པར་མཛད་ཅིང་། སྐྱེ་བ་རྣམ་པར་སྦྱོང་བས་རྣམ་པར་རོལ་པའི་དཀྱིལ་འཁོར་གྱི་
དབྱངས་ཤེས་བྱ་བའི་འོད་གཟེར་མངའ་སྟེ། ཀྱེ་རྒྱལ་བའི་སྲས་འོད་གཟེར་དེ་དག་ལ་སྩོགས་པ། དེ་བཞིན་གཤེགས་པའི་མཛོད་སྤུའི་གསེབ་གྱི་སྒོ་གཅིག་ནས་ཀྱང་འོད་གཟེར་སྟོང་ཚང་བར་འབྱུང་
སྟེ། ལྔ་བརྒྱ་ནི་འོག་གི་ཕྱོགས་སུ་གཏོགས་སོ། །ལྔ་བརྒྱ་ནི་སྟེང་གི་ཕྱོགས་སུ་གཏོགས་སོ། །འོད་གཟེར་དེ་དག་མཐོང་བར་གྱུར་ན། བྱང་ཆུབ་སེམས་དཔའི་སངས་རྒྱས་ཀྱི་ཞིང་གཞན་དང་

75-1-100b

གཞན་ན་འཁོད་པ་རྣམས་ཀྱི་དེ་བཞིན་གཤེགས་པ་མཚན་ཐ་དད་པ་རྣམས་རབ་ཏུ་ཤེས་པར་འགྱུར་ཏེ། བྱང་ཆུབ་སེམས་དཔའ་དེ་དག་ཐམས་ཅད་ཀྱང་དེ་བཞིན་གཤེགས་པའི་ཡུལ་ལ་མགོ་
ཡོངས་སུ་དག་པ་བཅུ་རབ་ཏུ་འཐོབ་པར་འགྱུར་རོ། །དེ་བཞིན་གཤེགས་པའི་ཡུལ་ལ་མིག་ཡོངས་སུ་དག་པ་བཅུ་དང་། རྣ་བ་ཡོངས་སུ་དག་པ་བཅུ་དང་། སྣ་ཡོངས་སུ་དག་པ་བཅུ་དང་། ལྕེ་ཡོངས་སུ་
དག་པ་བཅུ་དང་། ལུས་ཡོངས་སུ་དག་པ་བཅུ་དང་། ལག་པ་ཡོངས་སུ་དག་པ་བཅུ་དང་། རྐང་པ་ཡོངས་སུ་དག་པ་བཅུ་དང་། ས་ཡོངས་སུ་དག་པ་བཅུ་དང་། ཡེ་ཤེས་འབྱམ་ཀླས་པ་ཡོངས་སུ་དག་པ་བཅུ་
རབ་ཏུ་འཐོབ་པར་གྱུར་ཏེ། དེ་དག་གི་སྐྱེ་མཆེད་བྱང་ཆུབ་སེམས་དཔའི་སར་གྲུབ་པ་དེ་དག་གིས་འོད་གཟེར་དེ་དག་མཐོང་ཞིང་ཤེས་པར་གྱུར་ནས་ཀྱང་དེ་དག་གི་སྐྱེ་མཆེད་དེ་དག་དེ་བས་ཀྱང་རྣམ་
པར་དག་པར་གྱུར་ཏེ། དེ་དག་གི་དགེ་བའི་རྩ་བ་ཐམས་ཅད་ཀྱང་རྣམ་པར་དག་པ་ཉིད་དུ་ཡོངས་སུ་སྨིན་པར་འགྱུར་རོ། །ཉན་ཐོས་ཀྱི་ཐེག་པ་དང་། རང་སངས་རྒྱས་ཀྱི་ཐེག་པ་པ་རྣམས་ལ་ཡང་། 
ཕྱོགས་གཅིག་གི་སར་དྲི་མ་ཐམས་ཅད་ཡོངས་སུ་བྱུང་བའི་རྒྱུར་འགྱུར་རོ། །སེམས་ཅན་དམུས་ལོང་ལྟ་བུ་རྣམས་ཀྱིས་ཀྱང་ལུས་ཀྱི་བདེ་བ་རབ་དུ་འཐོབ་ཅིང་ཡོངས་སུ་རྫོགས་པ་དང་། སྐྱོན་མེད་པ་
དང་། རྣམ་པར་དག་པ་དང་། ཤིན་ཏུ་དུལ་བ་རབ་ཏུ་འགྲུབ་པར་འགྱུར་ཏེ། དེ་ནས་གོང་དུ་ཡང་རྣམ་པར་བསྒོམ་པའི་ཡེ་ཤེས་རབ་ཏུ་འགྲུབ་པའི་རྒྱུར་འགྱུར་རོ། །སེམས་ཅན་དམྱལ་བ་དང་། བྱོལ་སོང་
གི་སྐྱེ་གནས་པ་དང་། གཤིན་རྗེའི་འཇིག་རྟེན་པའི་སེམས་ཅན་རྣམས་དང་། ལོག་པར་ལྟུང་བའི་སེམས་ཅན་རྣམས་ལ་འང་ལུས་ཀྱི་བདེ་བ་ཉེ་བར་འགྲུབ་པའི་རྒྱུར་འགྱུར་ཏེ། ལུས་ཀྱི་བདེ་

75-1-101a

བ་དེ་དང་ལྡན་པར་གྱུར་ནས་ཀྱང་། ལོག་པར་ལྟུང་བ་དེ་དག་ནས་ཤི་འཕོ་ཞིང་འགྲོལ་བར་འགྱུར་རོ། །ལོག་པར་ལྟུང་བའི་ངན་སོང་དེ་དག་ནས་ཀྱང་ལྷ་དང་མིར་སྐྱེ་སྟེ། ཀྱེ་རྒྱལ་བའི་སྲས་
སེམས་ཅན་དེ་དག་གི་ནི་འཁོར་དང་བདག་ཅག་རྒྱུ་གང་དང་རྐྱེན་གང་དང་སུའི་མཐུས་དེ་ལྟར་སྐྱེ་བར་གྱུར་པ་ཡང་མྱི་ཤེས་ཁོང་དུ་མི་ཆུད་དོ། །འདི་ལྟ་སྟེ་དཔེར་ན་སེམས་ཅན་དམུས་ལོང་དུ་གྱུར་པ་དེ་དག་
འདི་སྙམ་དུ་སེམས་ཏེ། བདག་ཅག་ནི་ཚངས་པར་བྱས་པ་སྟེ། ཚངས་པས་སྤྲུལ་པའོ་ཞེས་བྱ་བའི་ལྟ་བའི་རྣམ་པ་དང་ལྡན་ཡང་། དེ་བཞིན་གཤེགས་པའི་ཏིང་ངེ་འཛིན་གྱི་དཀྱིལ་འཁོར་ཀུན་དུ་
རྣམ་པར་འཕྲུལ་པ་ལ་བཞུགས་ཤིང་དེ་སངས་རྒྱས་ཀྱི་གསུང་སྟོང་ཕྲག་དྲུག་བཅུ་དང་ལྡན་པས། སེམས་ཅན་དེ་དག་ལ་བཀའ་སྩལ་ཏོ། །གྲོགས་པོ་དག་འདི་ནི་ཚངས་པའི་ཞིང་མ་ཡིན། འཇིག་རྟེན་
གྱི་མགོན་པོའི་ཞིང་མ་ཡིན་ཏེ། འདི་ནི་སངས་རྒྱས་ཀྱི་ཞིང་ངོ་། །ཁྱོད་ནི་དེ་བཞིན་གཤེགས་པས་ཡོངས་སུ་སྨིན་པར་བྱས་པའོ་ཞེས་བཀའ་བསྩལ་ན། སེམས་ཅན་དེ་དག་ཀྱང་དེ་བཞིན་གཤེགས་པའི་
བྱིན་གྱི་རླབས་ཀྱིས་དྲན་པར་གྱུར་ནས། དེ་དག་དེ་མ་ཐག་དུ་དགའ་འགུ་རངས་ཤིང་ཡིད་བདེ་བས་རབ་ཏུ་དགའ་བ་དང་། བདེ་བའི་ཉམས་ཀྱི་ཡིད་སྤྲོ་བ་དང་། ལྡན་པར་གྱུར་ནས་མེ་ཏོག་གི་སྤྲིན་དང་། སྤོས་ཀྱི་
སྤྲིན་དང་། རོལ་མོའི་སྤྲིན་དང་། ནམ་བཟའི་སྤྲིན་དང་། གདུགས་ཀྱི་སྤྲིན་དང་། རྒྱལ་མཚན་གྱི་སྤྲིན་དང་། བ་དན་གྱི་སྤྲིན་དང་། རིན་པོ་ཆེའི་སྤྲིན་དང་། སེང་གེའི་རྒྱལ་མཚན་དང་། ཟླ་བ་ཁང་པའི་ཁང་པ་
བརྩེགས་པའི་སྤྲིན་དང་། བསྟོད་པའི་སྤྲིན་དང་། རྒྱན་སྣ་ཚོགས་ཤིན་ཏུ་བསྒྲུབས་པའི་སྤྲིན་རྒྱ་ཆེན་པོས་དེ་བཞིན་གཤེགས་པ་ལ་རིམ་གྲོ་བྱེད་དོ། །བཀུར་སྟེ་བྱེད་དོ། །སྟི་སྟང་བྱེད་དོ། །མཆེད་པ་བྱེད་དེ། །

75-1-101b

དེ་ཅིའི་ཕྱིར་ཞེ་ན། དེ་དག་གིས་ལྷའི་མིག་རྣམ་པར་དག་པར་བྱས་པའི་ཕྱིར་ཏེ། སེམས་ཅན་དེ་དག་ལས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་དེ་བཞིན་གཤེགས་པ་ལུང་སྟོན་ཏོ། །ཀྱེ་
རྒྱལ་བའི་སྲས་དེ་ལྟར་དེ་བཞིན་གཤེགས་པའི་ཡེ་ཤེས་ཀྱི་སྐུ་ཉི་མའི་དཀྱིལ་འཁོར་ནི། སེམས་ཅན་དམུས་ལོང་དུ་གྱུར་པ་རྣམས་ལ་ཡང་དགེ་བའི་རྩ་བ་ཡོངས་སུ་སྨིན་པར་མཛད་པས་ཕན་འདོགས་
པ་ཡིན་ནོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་ལྔ་པ་འདིས་ཀྱང་དེ་བཞིན་གཤེགས་པའི་སྐུ་བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་
སྲས་བྱང་ཆུབ་སེམས་དཔའ་སེམས་གཞན་ཡང་འཕེལ་འགྲིབ་འདི་ལྟ་སྟེ་དཔེར་ན། ཟླ་བའི་དཀྱིལ་འཁོར་འཆར་བར་འགྱུར་བའི་ཚེ། རྨད་དུ་བྱུང་བའི་ཆོས་བཞི་སྔ་ཕྱི་མྱེད་པར་བྱེད་དེ། བཞི་གང་ཞེ་
ན་འདི་ལྟ་སྟེ་སྐར་མ་ཐམས་ཅད་ཟིལ་གྱིས་གནོན་ཏོ། །འཕེལ་བ་དང་འགྲིབ་པ་ཡང་ཡོངས་སུ་སྟོན་ཏོ། །འཛམ་བུའི་གླིང་ཐམས་ཅད་ཀྱི་ཆུ་དང་བའི་སྣོད་ཀུན་ཏུ་ཡང་གཟུགས་རྙན་རབ་ཏུ་སྣངོ་། །
སེམས་ཅན་ཀུན་གྱིས་བལྟས་ན་ཡང་མངོན་སུམ་དུ་སྣང་སྟེ། དེ་ལ་རྣམ་པར་རྟོག་པ་མེད་དོ། །སྤྲོས་པ་མེད་དོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་སྐུ་ཟླ་བའི་དཀྱིལ་འཁོར་
ཀྱང་རྨད་དུ་བྱུང་བའི་ཆོས་བཞི་སྔ་ཕྱི་མྱེད་པར་སྟོན་ཏོ། །བཞི་གང་ཞེ་ན་འདི་ལྟ་སྟེ། སློབ་པ་དང་མི་སློབ་པ་ཐམས་ཅད་དང་། རང་སངས་རྒྱས་ཐམས་ཅད་ཀྱི་ཡོན་ཏན་རྣམ་པ་ཐམས་ཅད་དུ་ཟིལ་ཀྱིས་
གནོན་ཏོ། །ཇི་ལྟ་བུར་མོས་པའི་སེམས་ཅན་རྣམས་ཀྱི་ལྟ་བ་རྣམ་པ་ཐ་དད་པའི་ཚུལ་དུ་སྐུ་ཚེའི་ཚད་རྣམ་པ་ཐ་དད་པ་ཡང་ཡང་དག་པར་སྟོན་ཏེ། དེ་བཞིན་གཤེགས་པའི་སྐུ་ཟླ་བའི་དཀྱིལ་འཁོར་

75-1-102a

ལ་འཕེལ་བ་དང་། འགྲིབ་པ་མྱི་མངའོ། །འཇིག་རྟེན་གྱི་ཁམས་ཐམས་ཅད་དུ་ལྷག་པའི་བསམ་པ་དང་། སེམས་ཡོངས་སུ་དག་ཅིང་མོས་པ་ཡོངས་སུ་བསྒོམས་པའི་སྟོབས་དང་
ཤུགས་སུ་ལྡན་པའི་སེམས་ཅན་བྱང་ཆུབ་ཀྱི་སྣོད་རྣམས་ལ་ཡང་གཟུགས་བརྙན་རབ་ཏུ་འབྱུང་ངོ་། །སེམས་ཅན་ཀུན་ཀྱིས་བལྟས་ཀྱང་བདག་ལ་མངོན་ཏུ་གཟིགས་པར་འཛིན་ཏེ། བསམ་
པ་ཇི་ལྟ་བ་བཞིན་དུ་ཆོས་ཉན། ཐེག་པ་བ་གང་གིས་འདུལ་བའི་ས་ཇི་བཞིན་དུ་རྣམ་པར་གྲོལ་བར་འགྱུར་ཏེ། སེམས་ཅན་ཇི་ལྟ་བུར་འདུལ་བ་བཞིན་དུ་སྣང་བའི་ཚུལ་གྱིས། དེ་བཞིན་གཤེགས་
པའི་སྐུ་ཡང་རབ་ཏུ་སྟོན་ཏེ། དེ་བཞིན་གཤེགས་པའི་སྐུ་ཟླ་བའི་དཀྱིལ་འཁོར་དེ་ལ་རྣམ་པར་རྟོག་པ་མི་མངའ་སྤྲོས་པ་མི་མངའོ། །རྣམ་པར་རྟོག་པ་མི་མངའ་ཞིང་སྤྲོས་པ་མི་མངའ་ཡང་། ཕྲིན་
ལས་དེ་དག་ལ་རབ་ཏུ་སྤྱོད་དོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་དྲུག་པ་འདིས་ཀྱང་། དེ་བཞིན་གཤེགས་པའི་སྐུ་བལྟར་ཡོད་པར་ཤེས་
པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། སྟོང་གསུམ་གྱི་སྟོང་ཆེན་པོའི་བདག་པོ་ཚངས་པ་ཆེན་པོ་ནི་ལས་གྲོན་ཆུང་ངུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་
ལུས་ཡོངས་སུ་སྟོན་ཏོ། །འོན་ཀྱང་ལུས་ཡོངས་སུ་འབྱེད་པ་མེད་དོ། །ལུས་ཐ་དད་པར་བྱེད་པ་མེད་དོ། །སྟོང་གསུམ་གྱི་སྟོང་ཆེན་པོར་གཏོགས་པའི་སེམས་ཅན་རྣམས་གྱིས་ཀྱང་བསམ་པ་མཉམ་
པ་ཉིད་ཇི་ལྟ་བུ་དང་ལྡན་པའི་ཚུལ་བཞིན་དུ་ལུས་མཉམ་པ་ཉིད་དུ་མཐོང་ངོ་། །ཀྱེ་རྒྱལ་བའི་སྲས་དེ་བཞིན་གཤེགས་པ་ཡང་སྐུ་ཡོངས་སུ་འབྱེད་པ་མི་མཛད། སྐུ་ཐ་དད་པར་མཛད་པ་ཡང་མི་

75-1-102b

མངའ་བར་འཇིག་རྟེན་གྱི་ཁམས་ཐམས་ཅད་དུ་གཏོགས་པའི་སེམས་ཅན་རྣམས་ལ་ཡང་བསམ་པ་དང་མོས་པ་ཇི་ལྟ་བ་བཞིན་དུ་སྐུ་ཡོངས་སུ་སྟོན་ཏེ། དེ་བཞིན་གཤེགས་པའི་སྐུ་ལ་རྣམ་པར་
རྟོག་པ་མི་མངའ། སྤྲོས་པ་མི་མངའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་བདུན་པ་འདིས་ཀྱང་དེ་བཞིན་གཤེགས་པའི་སྐུ་བལྟར་ཡོད་པར་
ཤེས་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། སྨན་པའི་རྒྱལ་པོ་ཆེན་པོ་སྨན་ཀྱི་ཡོ་བྱད་དང་། ཆོ་ག་ལ་ཤིན་ཏུ་མཁས་པ་གཙུག་ལག་དང་། སྔགས་ཐམས་ཅད་ཀྱི་ཚུལ་ཤེས་པ་
ཞིག་ཡོད་ལ། འཛམ་བུའི་གླིང་གི་སྨན་ཐམས་ཅད་དེའི་དབང་དུ་འགྱུར་ཏེ། སྨན་པའི་རྒྱལ་པོ་ཆེན་པོ་དེའི་སྔོན་གྱི་དགེ་བའི་རྩ་བའི་སྟོབས་ཀྱི་ཤུགས་དང་། སྔགས་དང་རིག་སྔགས་ཀྱི་མཐུ་དང་། ཐབས་
ཀྱིས་མཐོང་མ་ཐག་དུ་སེམས་ཅན་རྣམས་ཀྱི་ནད་ཡོངས་སུ་འཚོ་བར་འགྱུར་ཞིང་ནད་མེད་པར་འགྱུར་བ་ཞིག་ཡོད་དེ། དེ་ནས་སྨན་པའི་རྒྱལ་པོ་དེ་འཆི་བའི་དུས་ལ་བབ་པར་གྱུར་ནས། དེ་འདི་སྙམ་དུ་
སེམས་པར་གྱུར་སྟེ། ཀྱེ་ཧུད་སེམས་ཅན་འདི་དག་བདག་ཤི་བ་དང་། མགོན་མེད་པར་འགྱུར་གྱིས། བདག་གི་ཐབས་མཁས་པའི་སྟོབས་ཀྱིས། སྨན་ཐམས་ཅད་ཡོངས་སུ་བསྡུས་ཏེ། བདག་
གི་ལུས་ལས་སྐུའོ། །སྔགས་དང་རིག་སྔགས་ཀྱི་སྟོབས་དང་བྱིན་གྱི་རླབས་ཀྱིས་ཀྱང་བདག་གི་ལུས་བྱིན་གྱིས་རླབས་ཏེ། ཅི་ནས་ཀྱང་བདག་ཤི་ནས་ལུས་མི་འཇིགས་པ་དང་། མི་སྐམ་པ་དང་། མི་
ཉམས་ཤིང་འགྲོ་བ་དང་འོང་བ་དང་འདུག་པས་ཀྱང་སྤྱད་པ་དང་། ནད་ཐམས་ཅད་སོས་པར་བྱ་བའི་ཕྱིར་སྨན་པའི་ལས་སུ་བྱ་བ་ཐམས་ཅད་ཀྱང་སྤྱོད་ཅིང་། བལྟ་བ་དང་མཉན་པའི་དོན་སྤྱོད་པས་ཀྱང་

75-1-103a

སྔོན་ཇི་ལྟ་བ་བཞིན་དུ། ཕྱི་ནས་ཀྱང་གནས་པར་བྱའོ། །སྙམ་དུ་སེམས་ཞིག་ཡོད་ན། ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྨན་
པའི་རྒྱལ་པོ་ཆེན་པོ་བླ་ན་མེད་པ་ཉོན་མོངས་པའི་ནད་ཐམས་ཅད་རབ་ཏུ་ཞི་བར་མཛད་པ་ལ་མཁས་པ། བསྐལ་པ་བྱེ་བ་ཁྲག་ཁྲིག་བརྒྱ་སྟོང་མང་པོར་ཀུན་མཁྱེན་པའི་རྩལ་བརྩོན་འགྲུས་ཤིན་ཏུ་
མཛད་པ། ཤེས་རབ་ཀྱི་ཕ་རོལ་ཏུ་ཕྱིན་པའི་ཐབས་མཁས་པ་དང་། སྔགས་དང་རིག་སྔགས་ཤིན་ཏུ་བསླབས་པ། སྟོབས་དང་མི་བསྙེངས་པ་དང་། སངས་རྒྱས་ཀྱི་ཆོས་མ་འདྲེས་པ་ལ་རབ་ཏུ་མཁས་
པ། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བའི་ཚུལ་མཁྱེན་པ། དེ་བཞིན་གཤེགས་པ་ཐམས་ཅད་ཀྱི་མངའ་ཆེན་པོ་བརྙེས་པ་དེས་ཀྱང་། སྔོན་བྱང་ཆུབ་སེམས་དཔའི་སྤྱོད་པ་
ལ་ཞུགས་ཤིང་། བསོད་ནམས་དང་ཡེ་ཤེས་ཀྱི་ཚོགས་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་ཐབས་མཁས་པའི་སྔགས་དང་། རིག་སྔགས་དང་སྨན་གྱི་མཐུས་ཕྱི་མའི་མཐའི་མུར་ཐུག་པའི་
བསྐལ་པར་འགྲོ་བ་ཐམས་ཅད་ཀྱི་ཉོན་མོངས་པའི་ནད་གསོ་བའི་ཕྱིར་སྐུ་ཚེའི་ཚད་བྱིན་གྱི་བརླབས་པས། དེའི་སྐུ་ཡོངས་སུ་དག་པའི་ཕྱིར་མཐོང་མ་ཐག་ཏུ་ཆེད་དུ་ཤིན་དུ་དད་ཅིང་། ལྷུན་གྱིས་གྲུབ་པར་
སེམས་ཅན་རྣམས་ཀྱི་ཉོན་མོངས་པའི་ནད་ཐམས་ཅད་རབ་ཏུ་ཞི་བར་འགྱུར་ཏེ། སངས་རྒྱས་ཀྱི་ཕྲིན་ལས་ཐམས་ཅད་ཀྱང་རྒྱུན་མི་འཆད་པར་འབྱུང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་
སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་བརྒྱད་པ་འདིས་ཀྱང་། དེ་བཞིན་གཤེགས་པའི་སྐུ་བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རྒྱ་མཚོ་

75-1-103b

ཆེན་པོའི་ནང་ན་ནོར་བུ་རིན་པོ་ཆེ་ཆེན་པོ་འོད་ཐམས་ཅད་འདུས་པས་རྣམ་པར་སྣང་བའི་སྙིང་པོ་ཞེས་བྱ་བ་ཡོད་དེ། ཀྱེ་རྒྱལ་བའི་སྲས་ནོར་བུ་རིན་པོ་ཆེ་ཆེན་པོ་དེའི་འོད་ཀྱིས་སེམས་ཅན་གང་ལ་བབ་པ་དེ་
དག་ཐམས་ཅད་ཀྱང་འདི་ལྟ་སྟེ། ནོར་བུ་རིན་པོ་ཆེའི་འོད་ཐམས་ཅད་འདུས་པས་རྣམ་པར་སྣང་བའི་སྙིང་པོའི་ཁ་དོག་གཅིག་པར་འགྱུར་རོ། །གང་གིས་ནོར་བུ་རིན་པོ་ཆེ་དེ་མཐོང་བར་གྱུར་པ་དེ་དག་
གི་མིག་ཀྱང་ཡོངས་སུ་དག་པར་འགྱུར་རོ། །ནོར་བུ་རིན་པོ་ཆེ་དེའི་འོད་ཀྱི་དཀྱིལ་འཁོར་གྱིས་ཇི་ཙམ་དུ་ཁྱབ་པར་གྱུར་པ་དེ་ཙམ་དུ་འོད་ཀྱི་དཀྱིལ་འཁོར་དེ་ལས་སེམས་ཅན་བདེ་བར་བྱེད་པ་ཞེས་པའི་ནོར་
བུ་རིན་པོ་ཆེའི་ཆར་འབབ་པར་གྱུར་ཏེ། དེས་སེམས་ཅན་དེ་དག་ཀྱང་རབ་ཏུ་བདེ་བར་གྱུར་ལ་སྡུག་བསྔལ་ཡང་རྒྱུན་ཆད་པར་འགྱུར་རོ། །ཀྱེ་རྒྱལ་བའི་སྲས་ལྟོས་དང་། ནོར་བུ་རིན་པོ་ཆེ་དེ་ཆོས་ཅི་ལ་
ཡང་མི་རྟོག་ན་འོན་ཀྱང་དོན་ཆེན་པོ་རབ་ཏུ་བསྒྲུབ་པོ། །ཀྱེ་རྒྱལ་བའི་སྲས་དེ་བཞིན་གཤེགས་པ་ལ་ཡང་སྐུ་རིན་པོ་ཆེ་ཆེན་པོ་བསོད་ནམས་ཐམས་ཅད་ཡོངས་སུ་བསྡུས་པས། ཡེ་ཤེས་ཆེན་པོའི་
སྙིང་པོ་དང་ལྡན་པ་མངའ་སྟེ། དེ་བཞིན་གཤེགས་པའི་སྐུ་རིན་པོ་ཆེའི་ཡེ་ཤེས་ཀྱི་འོད་གཟེར་དེ་དག་གིས་སེམས་ཅན་ཇི་སྙེད་ལ་རེག་པར་གྱུར་པ་དེ་དག་ཐམས་ཅད་ཀྱང་འདི་ལྟ་སྟེ། དེ་བཞིན་གཤེགས་
པའི་སྐུའི་ཁ་དོག་གཅིག་པར་འགྱུར་རོ། །སེམས་ཅན་གང་གིས་དེ་བཞིན་གཤེགས་པའི་སྐུ་མཐོང་བར་གྱུར་པ་དེ་དག་གི་ཆོས་ཀྱི་མིག་ཀྱང་རྣམ་པར་དག་པར་འགྱུར་རོ། །དེ་བཞིན་གཤེགས་
པའི་སྐུ་རིན་པོ་ཆེའི་འོད་གཟེར་གྱི་དྲ་བའི་དཀྱིལ་འཁོར་གྱིས། སེམས་ཅན་ཇི་སྙེད་ལ་རེག་པ་དེ་དག་ཐམས་ཅད་ཀྱང་དབུལ་བ་དང་ཡོངས་སུ་བྲལ་བར་འགྱུར་ཏེ། བྱང་ཆུབ་ཀྱི་སྒོའི་བར་གྱི་དེ་བཞིན་

75-1-104a

གཤེགས་པའི་བདེ་བ་འང་རབ་ཏུ་འཐོབ་པར་འགྱུར་རོ། །ཀྱེ་རྒྱལ་བའི་སྲས་ལྟོས་དང་། དེ་བཞིན་གཤེགས་པའི་སྐུ་ཆོས་གང་ལ་ཡང་རྟོག་པ་མི་མངའ་སྟེ། སྤྲོས་པ་མི་མངའ་ཡང་འགྲོ་
བ་ཐམས་ཅད་ཀྱི་དོན་ཡོངསུ་འཐོབ་པར་མཛད་དོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་ཁོང་དུ་ཆུད་པར་བྱ་བའི་སྒོ་དགུ་པ་འདིས་ཀྱང་དེ་བཞིན་གཤེགས་པའི་སྐུ་
བལྟར་ཡོད་པར་ཤེས་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རྒྱ་མཚོ་ཆེན་པོའི་ནང་ན་རྒྱལ་པོ་ཆེན་པོ་ཡིད་བཞིན་གྱི་ནོར་བུ་འགྲོ་བ་ཐམས་ཅད་ཀྱི་རྒྱན་གྱི་སྙིང་པོ་ཞེས་བྱ་བ་ཡོད་
དེ། རིན་པོ་ཆེའི་རྒྱལ་པོ་དེ་ནི་ཡོན་ཏན་བརྒྱ་སྟོང་ཕྲག་བཅུ་དང་ལྡན་པ་སྟེ། ནོར་བུ་རིན་པོ་ཆེའི་རྒྱལ་པོ་དེ་གང་ན་འདུག་པ་དེ་འཁོར་ཀྱི་སེམས་ཅན་ཀུན་ཀྱི་ནད་དང་སྡུག་བསྔལ་གྱི་གཙེ་བ་ཐམས་ཅད་
མེད་པར་འགྱུར་རོ། །སེམས་ཅན་ཇི་སྙེད་ཅིག་ནོར་བུ་རིན་པོ་ཆེའི་རྒྱལ་པོ་དེ་ལ་འདོད་པས་སེམས་པ་དེ་དག་ཐམས་ཅད་ཀྱི་བསམ་པ་ཡོངས་སུ་རྫོགས་པར་བྱེད་དེ། རིན་པོ་ཆེའི་རྒྱལ་པོ་ཆེན་པོ་
དེ་ནི་བསོད་ནམས་མ་བྱས་པའི་སེམས་ཅན་རྣམས་ཀྱི་མིག་ལམ་དུ་སྣང་བར་འགྱུར་བ་མ་ཡིན་ནོ། །ཀྱེ་རྒྱལ་བའི་སྲས་དེ་ལ་ནོར་བུ་རིན་པོ་ཆེའི་རྒྱལ་པོ་ཆེན་པོ་ཞེས་བྱ་བ་དེ་ནི་དེ་བཞིན་གཤེགས་
པའི་སྐུ་སེམས་ཅན་ཐམས་ཅད་ཤིན་ཏུ་ཚིམ་པར་མཛད་པའི་ཚིག་བླ་དགས་ཏེ། གང་ན་དེ་བཞིན་གཤེགས་པའི་སྐུ་བལྟར་ཡོད་ཅིང་མཚན་མཉན་དུ་ཡོད་ལ་ཡོན་ཏན་དང་ལེགས་པ་ཡོངས་སུ་
བརྗོད་དུ་ཡོད་པ། དེ་ཕྱོགས་ཀྱི་སེམས་ཅན་ཀུན་ཀྱི་འཁོར་བ་ལ་གནས་པའི་སྡུག་བསྔལ་དང་། མི་བདེ་བ་ཐམས་ཅད་མེད་པར་འགྱུར་རོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་

75-1-104b

སྐུ་རིན་པོ་ཆེ་དེ་ནི་ཇི་སྟེ། སེམས་ཅན་འཇིག་རྟེན་གྱི་ཁམས་ཐམས་ཅད་དུ་གཏོགས་པ་ཀུན་གྱིས་སྔ་ཕྱི་མེད་པར་སེམས་རྩེ་གཅིག་ཏུ་ཡིད་ལ་བྱ་བ་མ་འཁྲུགས་པས། དེ་བཞིན་གཤེགས་
པའི་སྐུ་བལྟ་བའི་ཕྱིར་དམྱིགས་པ་བྱས་ན་དེ་དག་ཐམས་ཅད་ཀྱིས་སོ་སོ་ནས་དེ་བཞིན་གཤེགས་པའི་སྐུ་འདི་མཐོང་བར་འགྱུར་ལ། ཐམས་ཅད་ཀྱི་ཆོས་ཀྱི་བསམ་པ་ཡང་ཡོངས་སུ་རྫོགས་
པར་འགྱུར་རོ། །དེ་བཞིན་གཤེགས་པའི་སྐུ་དེ་ཡང་སེམས་ཅན་འདུལ་བའི་དབང་དུ་དེ་བཞིན་གཤེགས་པའི་བྱིན་གྱི་བརླབས་ཀྱིས་བསྟན་པ་མ་གཏོགས་པར་སེམས་ཅན་བསོད་ནམས་མ་
བྱས་པ་རྣམས་ཀྱི་མིག་ལམ་དུ་སྣང་བར་མི་འགྱུར་ཏེ། སེམས་ཅན་སུ་ལ་ཡང་རུང་སྟེ། དགེ་བའི་རྩ་བ་དེ་བཞིན་གཤེགས་པའི་སྐུ་བསྟན་པས་ཡོངས་སུ་སྨིན་པར་བྱ་བ་ཞིག་ཡོད་ན། དེ་དག་ཡོངས་
སུ་སྨིན་པར་བྱ་བའི་དོན་དུ་དེ་བཞིན་གཤེགས་པའི་སྐུ་རིན་པོ་ཆེ་སྟོན་ཏོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་ཚད་མེད་པའི་རྗེས་སུ་སོང་ཞིང་ཕྱོགས་
ཀྱི་དྲ་བ་ཐམས་ཅད་རྒྱས་པར་འགེངས་པ། ནམ་མཁའ་ལྟ་བུར་ཆགས་པ་མེད་པའི་སྤྱོད་ཡུལ་དང་ལྡན་པ། ཆོས་ཀྱི་དབྱིངས་མཉམ་པ་ཉིད་ཁོང་དུ་ཆུད་པ་ཡང་དག་པའི་མཐའ་མཉམ་པ་ཉིད་ལ་
གནས་པ། དེ་བཞིན་ཉིད་མ་སྐྱེས་མ་འགགས་པ་དང་། དུས་གསུམ་མཉམ་པ་ཉིད་ཀྱི་རྗེས་སུ་སོང་བ། རྟོག་པ་དང་། རྣམ་པར་རྟོག་པ་དང་། ཡོངས་སུ་བརྟག་པ་ཐམས་ཅད་དང་བྲལ་བ། 
ཕྱི་མའི་མཐའི་མུར་ཐུག་པའི་ལྷག་པའི་བསམ་པ་ལ་ཞུགས་པ། འཇིག་རྟེན་གྱི་ཁམས་དང་། ཆོས་ཀྱི་དབྱིངས་མ་ལུས་པ་ཐམས་ཅད་དུ་ཁྱབ་པ། དེ་བཞིན་གཤེགས་པ་ཐམས་ཅད་

75-1-105a

དང་། སྐུའི་རྒྱན་གཅིག་ཏུ་གྱུར་པས་ཁོང་དུ་ཆུད་པར་བྱ་བའི་སྒོ་འདིས་ཀྱང་། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་སྐུ་བལྟར་ཡོད་པར་ཤེས་པར་བྱའོ། །དེ་ནས་
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། དོན་འདི་ཉིད་ཡང་བརྟག་པར་བྱ་བའི་ཕྱིར་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཇི་ལྟར་མཁའ་དབྱིངས་ཀུན་ཏུ་མུ་མེད་
དབྱིངས་ཡིན་ཏེ། །གཟུགས་དང་གཟུགས་མེད་དེ་བཞིན་དངོས་དང་དངོས་མེད་ཀུན། །ཕྱོགས་དང་ཕྱོགས་མཚམས་ཀུན་དང་སེམས་ཅན་ལུས་དང་ཞིང་། །དུས་གསུམ་མ་ལུས་མཁའ་དབྱིངས་ངེས་ཁྱབ་པོ། །
དེ་བཞིན་གཤེགས་སྐུ་ཀུན་ནས་བལྟར་ཡོད་དེ་བཞིན་ཏེ། །འཇིག་རྟེན་ཁམས་དང་ཆོས་དབྱིངས་མ་ཁྱབ་གང་ཡང་མེད། །རྣམ་པ་ཀུན་ཏུ་བལྟར་མེད་གཟུགས་མེད་རྒྱལ་བའི་སྐུ། །འདུལ་བའི་དོན་ཡོད་མགོན་པོའི་སྐུ་
ལྟར་མེད་པ་མིན། །འདི་ལྟར་མཁའ་དབྱིངས་འདི་ནི་གཟུང་མེད་དབྱིངས་ཡིན་པས། །འགྲོ་བ་ཀུན་གྱི་ལས་ཀྱི་རྣམ་པ་མ་ལུས་གནས། །འོན་ཀྱང་བདག་གིས་གང་དུ་ཇི་ལྟར་སུ་ཡི་དོན། །ཅི་དང་ཅི་ཞིག་བྱ་ཞེས་
མཁའ་དབྱིངས་རྟོག་པ་མེད། །དེ་བཞིན་སྐྱེས་མཆོག་སྐུ་ཡི་ཕྲིན་ལས་བརྟེན་བྱས་ཏེ། ཕྱོགས་བཅུ་ཀུན་ན་དཀར་པོའི་ཆོས་རྣམས་ཅི་ཡོད་པ། །སྣ་ཚོགས་མི་རྣམས་བྱེད་ཀྱང་སངས་རྒྱས་སྐུ་ལ་
ནི། འདི་ཡི་དོན་ཅིག་བྱ་ཞེས་ཡོངས་སུ་རྟོག་མི་མངའ། །ཇི་ལྟར་འཛམ་བུའི་གླིང་དུ་ཉི་མ་འཆར་འགྱུར་ཚེ། །མུན་པ་མ་ལུས་སེལ་ཅིང་རབ་ཏུ་སྣང་བ་བྱེད། །ཤིང་དང་པད་མོའི་ནགས་ཚལ་ས་རྣམས་
གར་བབ་པའི། །སྣ་ཚོགས་གནས་ཀྱིས་སེམས་ཅན་ཐམས་ཅད་ཉེ་བར་འཚོ། །དེ་བཞིན་རྒྱལ་བའི་ཉི་མ་སེམས་ཅན་ཀུན་འཚོ་སྟེ། །ལྷ་མི་འཇིག་རྟེན་རྣམས་ཀྱི་འདུས་བྱས་དགེ་རྩ་ལ། །མུན་པའི་

75-1-105b

ཐིབས་པོ་བསྩལ་ཅིང་ཤེས་རབ་སྣང་འགྱུར་བས། །མི་ཡི་དབང་པོ་མཆོག་མཐོང་བདེ་བ་ཐམས་ཅད་འཐོབ། །ཉི་མའི་འོད་གཟེར་ཐོག་མ་རི་རབ་ཁོར་ཡུག་ལ། །ཤར་ནས་དེ་ཡི་འོག་ཏུ་རི་བོ་མང་
ལ་འཆར། །དེ་ནས་ས་སྟེངས་འདི་ཡི་ཕྱོགས་རྣམས་མཐོ་བ་ལ། །དེ་ནས་ས་སྟེངས་དམའ་བའི་ཕྱོགས་རྣམས་སྣང་བར་བྱེད། །བདེ་གཤེགས་འོད་གཟེར་ཐོག་མར་རྒྱལ་སྲས་ལུས་ལ་འཆར། །
དེ་ཡི་འོག་ཏུ་རང་རྒྱལ་ཐེག་ལ་གནས་པར་འཆར། །དེ་ནས་དབང་བསྒྱུར་དེ་ནས་སློབ་པ་རྣམས་ལ་འཆར། །དེ་ནས་མ་ལུས་འགྲོར་འཆར་སངས་རྒྱས་རྟོག་མི་མངའ། །མིག་དང་མི་ལྡན་ཉི་མ་ཀུན་
དུ་སྣང་མི་མཐོང་། །འོན་ཀྱང་ཉི་མའི་གྲངས་ཀྱིས་དེ་དག་ཉེ་བར་འཚོ། །བཀྲེས་པ་སྤོང་ཞིང་ལུས་ལ་ཤིན་ཏུ་ལྷམ་པར་བྱེད། །དེ་ལྟར་སེམས་ཅན་ཐམས་ཅད་ཉི་མས་ཉེ་བར་འཚོ། །དད་དང་མི་ལྡན་
སངས་རྒྱས་ཉི་མ་མི་མཐོང་སྟེ། །འོན་ཀྱང་རྒྱལ་བའི་བྱིན་གྱིས་དེ་འང་ཉེ་བར་འཚོ། །རྒྱལ་བའི་མཚན་ཐོས་བདེ་གཤེགས་འོད་ལ་རེག་གྱུར་ཀྱང་། །དེ་ལ་བྱང་ཆུབ་གོ་འཕང་བར་གྱི་རྒྱུར་འགྱུར་རོ། །
ཟླ་བ་ཤར་བ་སྐར་མ་ཐམས་ཅད་ཟིལ་ཀྱིས་གནོན། །འགྲོ་བ་རྣམས་ལ་འཕེལ་དང་འགྲིབ་པ་ཡང་དུ་སྟོན། །ཆུ་མཚོ་ཀུན་ལ་གཟུགས་བརྙན་རབ་ཏུ་སྣང་བར་བྱེད། །གང་རྣམས་ཆུ་ལ་ལྟ་བ་
དེ་ལ་མངོན་པར་སྣང་། །རྒྱལ་བའི་ཟླ་བ་ཤར་བ་ཉན་ཐོས་ཟིལ་ཀྱིས་གནོན། །འདུལ་བ་ཇི་བཞིན་རང་སྐུ་འཕེལ་དང་འགྲིབ་པ་སྟོན། །ལྷ་དང་མི་ཡི་སེམས་ལ་གཟུགས་བརྙན་རབ་ཏུ་སྣང་། །
འགྲོ་བ་ཀུན་གྱི་མདུན་དུ་བདག་ནི་བཞུགས་པར་ཤེས། །ཚངས་པ་ཇི་ལྟར་ཚངས་པའི་གནས་ནས་མ་གཡོས་ཀྱང་། །སྟོང་གསུམ་ཚངས་གནས་ཀུན་ཏུ་རང་གི་ལུས་ཀྱང་སྟོན། །ལྷ་དང་མི་

75-1-106a

རྣམས་རང་གི་ལུས་ཀྱི་དབང་དུ་བྱེད། །ཚངས་པ་རང་གིས་ལུས་ཀྱང་ཐ་དད་བྱེད་པ་མིན། །དེ་བཞིན་ཆོས་རྣམས་ཀུན་ལ་མངའ་འགྱུར་སྟོན་པ་ཡང་། །ཕྱོགས་བཅུ་ཀུན་ཏུ་སྐུ་གཟུགས་
སྟོན་མཛད་དེ། །དཔེ་ཟླ་མེད་པ་རྣམས་ཀྱི་སྐུ་ལ་དབྱེ་བ་མེད། །མི་རྣམས་ཀུན་ཀྱང་སོ་སོ་སྟོན་པ་མངོན་གྱུར་ཤེས། །ཇི་ལྟར་གཙུག་ལག་ཀུན་ལ་མཁས་པའི་སྨན་པ་ཞིག །གང་གིས་མཐོང་
བར་གྱུར་པ་དེ་དག་ནད་ཞི་བ། །གང་ཚེ་ཚེ་ཟད་འཆིའ་འགྱུར་དེ་ཚེ་སྨན་བསྡུས་ཤིང་། །རང་གི་ལུས་ལ་བསྐུས་ཏེ་སྤྱོད་པ་ཐམས་ཅད་སྟོན། །དེ་ལྟར་མི་མཚུངས་དབང་པོ་མཚུངས་མེད་སྨན་པའི་
རྒྱལ། །ཐབས་དང་ཤེས་རབ་ཡེ་ཤེས་ཀུན་ལ་རབ་མཁས་པ། །སྔོན་གྱི་སྤྱོད་པ་ཁྱོད་ཀྱིས་སྟོན་པའི་སྐུ་སྟོན་ཏེ། །མཐོང་ཞིང་འགྲོ་བའི་ཉོན་མོངས་མ་ལུས་ནད་ཀྱང་ཞི། །ཇི་ལྟར་གངས་ཆེན་མཚོ་
ལ་རིན་ཆེན་བྱུང་ཡོད་པ། །འོད་ཀྱི་རྣམ་པ་ཐམས་ཅད་ཀུན་ཏུ་འགྱེད་བྱེད་དེ། །སེམས་ཅན་གང་ལ་རེག་པ་དེ་དག་དེ་ཚུལ་འགྱུར། །གང་གིས་མཐོང་གྱུར་དེ་དག་མིག་ཀྱང་རྣམ་པར་དག །རྒྱལ་བ་
རིན་ཆེན་དེ་བཞིན་ཤེས་རབ་འོད་འགྱེད་དེ། །སེམས་ཅན་སུ་རེག་དེ་དག་སངས་རྒྱས་ཁ་དོག་འགྱུར། །གང་གིས་རྒྱལ་བ་མཐོང་བ་དེ་དག་མིག་ལྔ་ཐོབ་པར་འགྱུར། །མུན་པ་རྡུལ་བསྩལ་རྒྱལ་བའི་
ས་ལ་གནས་པར་འགྱུར། །ཇི་ལྟར་ནོར་བུ་རིན་ཆེན་བསམ་པ་ཀུན་སྟེན་པ། །གང་རྣམས་ཅི་འདོད་དེ་ལ་དེ་དག་ཐམས་ཅད་འབྱིན། །དེ་ནི་བསོད་ནམས་གང་གིས་བྱས་པ་དེས་མཐོང་སྟེ། །
རིན་ཆེན་དམ་པ་དེ་ལ་རྣམ་རྟོག་གང་ཡང་མེད། །དེ་བཞིན་བདེ་གཤེགས་སྐུ་མཆོག་བསམ་པ་ཀུན་བཀོད་པ། །མཐོང་ནས་སྨོན་ལམ་སུ་འདེབས་དེ་དག་བསམ་པ་འགྲུབ། །སྙིང་རིང་

75-1-106b

དམའ་བའི་སེམས་ལྡན་འགྲོ་བས་ཐུབ་མི་མཐོང་། །བདེ་གཤེགས་རྣམ་རྟོག་མི་མངའ་སེར་སྣ་མི་མངའོ།། །།ས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། 
བམ་པོ་བཅུ་པ། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་
སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས། དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱི་གསུང་བརྗོད་པ་ཁོང་དུ་ཆུད་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་
སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་གསུང་བརྗོད་པ་ན། དབྱངས་ཀྱི་དཀྱིལ་འཁོར་ཚད་མེད་པས་རྒྱས་ཤིང་ཁྱབ་པར་མཛད་པའི་ཕྱིར་ཀུན་ཏུ་ཁྱབ་པར་ཤེས་པར་བྱའོ། །
ཆོས་སྟོན་པ་མངོན་པར་བསྒྲུབ་པའི་ཕྱིར་སེམས་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་ཚིམ་པར་མཛད་པར་བྱའོ། །སེམས་རབ་ཏུ་ཚིམ་པར་མཛད་པའི་ཕྱིར་འཁོར་ཀྱི་དཀྱིལ་འཁོར་
ཐམས་ཅད་མོས་པ་ཇི་ལྟ་བ་བཞིན་དུ་དགའ་བར་མཛད་པར་ཤེས་པར་བྱའོ། །དུས་ལས་མི་འདའ་བའི་ཕྱིར་དུས་ལ་ཇི་ལྟར་བབ་པ་བཞིན་དུ་འབྲལ་བ་མེད་པར་ཤེས་པར་བྱའོ། 

75-1-107a

སྒྲ་རྙན་དང་བྲལ་བའི་ཕྱིར་ཤིན་ཏུ་མི་སྐྱེ་མི་འགག་པར་ཤེས་པར་བྱའོ། །ལས་བསྩགས་པ་ཐམས་ཅད་ཡོངས་སུ་རྫོགས་པའི་ཕྱིར་བདག་པོ་མེད་པར་ཤེས་པར་བྱའོ། །གཏིང་
དཔག་དཀའ་བའི་ཕྱིར་ཤིན་ཏུ་ཟབ་པར་ཤེས་པར་བྱའོ། །ཆོས་ཀྱི་དབྱིངས་ལ་ཞེན་པས་ཅིས་ཀྱང་མི་ཚུགས་པར་ཤེས་པར་བྱའོ། །ཆོས་ཉིད་ལ་ཡང་དག་པར་གཞོལ་བས་རྒྱུན་མི་འཆད་པར་
ཤེས་པར་བྱའོ། །ཤིན་ཏུ་གཏན་ལ་ཕེབས་པའི་མཐར་ཐུག་པར་སྐྱེར་མེད་པར་ཤེས་པར་བྱ་སྟེ། དེ་བཞིན་གཤེགས་པའི་གསུང་བརྗོད་པ་ན། བདག་པོ་ཡོད་པ་ཡང་མ་ཡིན། བདག་པོ་
མེད་པ་ཡང་མ་ཡིན་པ་དང་། རྣམ་པར་དམིགས་པ་ཡང་མ་ཡིན། རྣམ་པར་མི་དམིགས་པ་ཡང་མ་ཡིན་པར་ཤེས་པར་བྱའོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། 
འཇིག་རྟེན་གྱི་ཁམས་འཇིག་པར་འགྱུར་བའི་ཚེ། ཆོས་ཉིད་ཐོབ་པས་སྒྲ་ཆེན་པོ་ལ་དབྱངས་ཆེན་པོ་བཞི་འབྱུང་བར་གྱུར་ཏེ། དེ་དག་ལ་བདག་པོ་མེད་ཅིང་ཡོངས་སུ་འཛིན་པ་མེད་དེ། །བཞི་
གང་ཞེ་ན། ཀྱེ་རྒྱལ་བའི་སྲས་འཇིག་རྟེན་གྱི་ཁམས་འཇིག་པར་འགྱུར་བའི་ཚེ། སྒྲ་ཆེན་པོའི་དབྱངས་ཆེན་པོ་ཐོག་མ་རྣམ་པ་འདི་ལྟ་བུ་འབྱུང་སྟེ། ཀྱེ་མ་གྲོགས་པོ་དག་བསམ་གཏན་དང་པོ་ནི་
འདོད་པ་དང་། གནོད་སེམས་མེད་པས་ཤིན་ཏུ་བདེ་བ་སྟེ། འདོད་པའི་ཁམས་ལས་ཡང་དག་པར་འདའ་བའི་རྒྱུར་འགྱུར་རོ། །སྒྲ་དེ་ཐོས་ནས་སེམས་ཅན་རྣམས་བསམ་གཏན་དང་པོ་བསྒྲུབ་
ཏེ། འདོད་པའི་ཁམས་ལས་འདས་ནས་ཚངས་པའི་འཇིག་རྟེན་དུ་སྐྱེའོ། །དེ་ནས་ཆོས་ཉིད་ཐོབ་པས་སྒྲ་ཆེན་པོའི་དབྱངས་ཆེན་པོ་གཉིས་པ་འབྱུང་སྟེ། ཀྱེ་མ་གྲོགས་པོ་དག་བསམ་གཏན་

75-1-107b

གཉིས་པ་འདི་ནི་རྣམ་པར་རྟོག་པ་མེད་ཅིང་། རྣམ་པར་དཔྱོད་པ་མེད་པས་ཤིན་ཏུ་བདེ་བ་ཚང་རིས་ཀྱི་ལྷ་ལས་ཡང་དག་པར་འདའ་བའི་རྒྱུར་འགྱུར་རོ། །སྒྲ་དེ་ཐོས་ནས་ཀྱང་སེམས་ཅན་
རྣམས་བསམ་གཏན་གཉིས་པ་བསྒྲུབས་ཏེ། ཚངས་པའི་འཇིག་རྟེན་ལས་འདས་ནས། གྱ་ནོམ་སྣང་བའི་ལྷ་དང་སྐལ་པ་མཉམ་པར་སྐྱེའོ། །དེ་ནས་ཆོས་ཉིད་རབ་ཏུ་ཐོབ་པས། སྒྲ་ཆེན་
པོའི་དབྱངས་ཆེན་པོ་གསུམ་པ་འབྱུང་སྟེ། ཀྱེ་མ་གྲོགས་པོ་དག་བསམ་གཏན་གསུམ་པ་འདི་ནི་དགའ་བ་མེད་པས་ཤིན་ཏུ་བདེ་བ་སྟེ། གྱ་ནོམ་སྣང་བའི་ལྷ་ལས་ཡང་དག་པར་འདའ་བའི་
རྒྱུར་འགྱུར་རོ། །སྒྲ་དེ་ཐོས་ནས་ཀྱང་སེམས་ཅན་རྣམས་བསམ་གཏན་གསུམ་པ་བསྒྲུབས་ཏེ། གྱ་ནོམ་སྣང་བའི་ལྷ་ལས་འདས་ནས་དགེ་རྒྱས་ཀྱི་ལྷ་དང་སྐལ་པ་མཉམ་པར་སྐྱེའོ། །
དེ་ནས་ཆོས་ཉིད་རབ་ཏུ་ཐོབ་པས་སྒྲ་ཆེན་པོའི་དབྱངས་ཆེན་པོ་བཞི་པ་འབྱུང་སྟེ། ཀྱེ་མ་གྲོགས་པོ་དག་བསམ་གཏན་བཞི་པ་འདི་ནི་ཤིན་ཏུ་ཞི་བ་སྟེ། དགེ་རྒྱས་ཀྱི་ལྷ་ལས་ཡང་དག་པར་
འདའ་བའི་རྒྱུར་འགྱུར་རོ། །སྒྲ་དེ་ཐོས་ནས་ཀྱང་སེམས་ཅན་རྣམས་བསམ་གཏན་བཞི་པ་བསྒྲུབས་ཏེ། དགེ་རྒྱས་ཀྱི་ལྷ་ལས་འདས་ནས་འབྲས་བུ་ཆེ་བའི་ལྷ་དང་སྐལ་བ་མཉམ་པར་སྐྱེའོ། །
ཀྱེ་རྒྱལ་བའི་སྲས་དེ་ལྟར་འཇིག་རྟེན་གྱི་ཁམས་འཇིག་པར་འགྱུར་བའི་ཚེ། ཆོས་ཉིད་རབ་ཏུ་ཐོབ་པས། སྒྲ་ཆེན་པོའི་དབྱངས་ཆེན་པོ་དེ་བཞི་འབྱུང་བར་གྱུར་ཏེ། དེ་ལ་བདག་པོ་འམ། བརྗོད་པར་
བྱེད་པ་གང་ཡང་མེད་མོད་ཀྱི། དེ་ལྟར་ཚད་མེད་པའི་ཡོན་ཏན་དང་ལྡན་པའི་སྒྲ་རྣམས་འབྱུང་བར་འགྱུར་རོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་གསུང་ལ་འང་བདག་པོ་གང་ཡང་

75-1-108a

མེད་དེ། རྗོད་པར་བྱེད་པ་མེད་དོ། །འཕོ་བར་བྱེད་པ་མེད་དོ། །ལེན་པ་མེད་དོ། །གཏོང་བ་མེད་དོ། །འོན་ཀྱང་དེ་བཞིན་གཤེགས་པའི་ཆོས་ཉིད་ཐོབ་པས་སྒྲ་ཆེན་པོའི་དབྱངས་ཆེན་པོ་
བཞི་འབྱུང་བར་འགྱུར་ཏེ། བཞི་གང་ཞེ་ན་འདི་ལྟ་སྟེ། དེ་བཞིན་གཤེགས་པའི་ཆོས་ཉིད་ཐོབ་པས་སྒྲ་ཆེན་པོ་གཅིག་འཕྱུང་བ་ནི། ཀྱེ་མ་འདུས་བྱས་འདི་དག་སྡུག་བསྔལ་བ་སྟེ། སེམས་
ཅན་དམྱལ་བ་ནི་སྡུག་བསྔལ་ལོ། །བྱོལ་སོང་གི་སྐྱེ་གནས་ནི་སྡུག་བསྔལ་ལོ། །གཤིན་རྗེའི་འཇིག་རྟེན་ནི་སྡུག་བསྔལ་ལོ། །འདོད་པའི་ཁམས་ནི་སྡུག་བསྔལ་ལོ། །བདག་གིར་འཛིན་པ་
ནི་སྡུག་བསྔལ་སྟེ། སྡིག་པའི་ལས་སྤྱོད་པ་ནི་སྡུག་བསྔལ་གྱིས་ལྷ་དང་མིར་སྐྱེ་བའི་ཕྱིར་དགེ་བའི་རྩ་བ་བསྐྱེད་ཅིག །འཕགས་པའི་སྐྱེ་མཆེད་ཡོངས་སུ་གཟུངས་ཤིག །མི་ཁོམ་པར་སྐྱེ་བ་
ཡོངས་སུ་སྤོངས་ཤིག །སྒྲ་དེ་ཐོས་ནས་ཀྱང་སེམས་ཅན་རྣམས་མ་ནོར་བར་ནན་ཏན་རབ་ཏུ་བྱེད་དེ། དེ་དག་མ་ནོར་བར་ནན་ཏན་བྱེད་ཅིང་། དགེ་བ་ཡོངས་སུ་སྤྱོད་དོ། །དེ་དག་དགེ་བ་སྤྱོད་པའི་
ནན་ཏན་ལ་ཞུགས་པས་མི་ཁོམ་པར་སྐྱེ་བ་ཡོངས་སུ་སྤོང་སྟེ། ལྷ་དང་མིར་སྐྱེ་བའི་སྐྱེ་མཆེད་ཀྱང་རབ་ཏུ་འཛིན་ཏོ། །དེ་ནས་དེ་བཞིན་གཤེགས་པའི་ཆོས་ཉིད་རབ་ཏུ་ཐོབ་པས། སྒྲ་ཆེན་པོའི་
དབྱངས་ཆེན་པོ་གཉིས་པ་འབྱུང་སྟེ། ཀྱེ་མ་འདུས་བྱས་འདི་དག་ནི་ཤིན་ཏུ་སྡུག་བསྔལ་བ་སྟེ། འབར་བ་ཀུན་ནས་འབར་བ་རབ་ཏུ་འབར་བ། ལྕགས་གྱི་གོང་བུ་དང་འདྲ་བ་མི་རྟག་ཅིང་འགྱུར་བའི་
ཆོས་ཅན་དག་གོ། །འདུས་མ་བྱས་ནི་ཞི་བ་གདུང་བ་མེད་པ། བསིལ་པ་ཡོངས་སུ་གཏང་བ་དང་བྲལ་བའོ། །སྒྲ་དེ་ཐོས་ནས་ཀྱང་སེམས་ཅན་རྣམས། དགེ་བའི་ཆོས་ལ་མངོན་པར་བརྩོན་

75-1-108b

པར་བྱེད་དེ། དེ་ལྟར་མངོན་པར་བརྩོན་པས་ཉན་ཐོས་ཀྱི་ཐེག་པ་ལ། སྒྲའི་རྗེས་སུ་འགྲོ་བའི་བཟོད་པ་འཐོབ་པར་འགྱུར་རོ། །དེ་ནས་དེ་བཞིན་གཤེགས་པའི་ཆོས་ཉིད་ཐོབ་པས་སྒྲ་ཆེན་པོའི་
དབྱངས་ཆེན་པོ་གསུམ་པ་འབྱུང་སྟེ། ཀྱེ་མ་ཉན་ཐོས་ཀྱི་ཐེག་པ་འདི་ནི་གཞན་གྱི་སྒྲའི་རྗེས་སུ་འབྲང་བས་ཤིན་ཏུ་ཆུང་བ་སྟེ། འདི་བས་མཐོ་བའི་ཐེག་པ་འདི་ལྟ་སྟེ། རང་གིས་མངོན་པར་འཚང་
རྒྱ་བར་བྱ་བ། སློབ་དཔོན་མེད་པ། རང་སངས་རྒྱས་ཀྱི་ཐེག་པ་ཡོད་དོ། །སྒྲ་དེ་ཐོས་ནས་ཀྱང་སེམས་ཅན་མོས་པ་ཆེ་བ་རྣམས་རང་སངས་རྒྱས་ཀྱི་ཐེག་པ་ལ་ནན་ཏན་བྱེད་ཅིང་ཉན་ཐོས་ཀྱི་ཐེག་པ་སྤངས་
ནས། རང་སངས་རྒྱས་ཀྱི་བྱང་ཆུབ་ཏུ་འཇུག་གོ། །དེ་ནས་དེ་བཞིན་གཤེགས་པའི་ཆོས་ཉིད་རབ་ཏུ་ཐོབ་པས་སྒྲ་ཆེན་པོའི་དབྱངས་ཆེན་པོ་བཞི་པ་འབྱུང་སྟེ། ཀྱེ་མ་ཉན་ཐོས་དང་རང་སངས་རྒྱས་ཀྱི་
ཐེག་པ་ལས་འདས་པའི་ཐེག་པ་ཆེན་པོ་བྱང་ཆུབ་སེམས་དཔའི་སྤྱོད་པ་དང་། མཐུན་པ་ཕ་རོལ་ཏུ་ཕྱིན་པ་དྲུག་དང་། བྱང་ཆུབ་ཀྱི་སྤྱོད་པ་རྒྱུན་མི་འཆད་པ། བྱང་ཆུབ་ཀྱི་སེམས་ཡོངས་སུ་མི་གཏོང་བ། 
བསོད་ནམས་དང་ཡེ་ཤེས་ཀྱི་ཚོགས་ཚད་མེད་པས་ཡོངས་སུ་བཟུང་བ་ཡོད་དེ། ཉན་ཐོས་ཀྱི་ཐེག་པ་ནི་གཞན་གྱི་སྒྲའི་རྗེས་སུ་འབྲང་བའོ། །རང་སངས་རྒྱས་ཀྱི་ཐེག་པ་ནི་ཤིན་ཏུ་ཆུང་བའོ། །ཐེག་
པ་ཆེན་པོ་ནི་ཐེག་པའི་དམ་པ། ཐེག་པའི་གཙོ་བོ། ཐེག་པའི་མཆོག་སྟེ། བླ་ན་མེད་པའི་ཐེག་པ་སེམས་ཅན་ཐམས་ཅད་ཉེ་བར་འཚོ་བའི་ཐེག་པའོ། །སྒྲ་དེ་ཐོས་ནས་ཀྱང་སེམས་ཅན་དེ་བས་
ཀྱང་ཡངས་པ་ལ་མོས་པ། དབང་པོ་རྣོ་བ། སྔོན་དགེ་བའི་རྩ་བ་བསྐྱེད་པ། དེ་བཞིན་གཤེགས་པའི་བྱིན་ཀྱི་རླབས་ཀྱིས་བྱིན་དུ་བརླབས་པ། དེ་དག་སྙིང་ཐག་པ་ནས་དེ་བཞིན་གཤེགས་པའི་

75-1-109a

རང་བྱུང་གི་བྱང་ཆུབ་ཏུ་སེམས་བསྐྱེད་དེ། དེ་བཞིན་གཤེགས་པའི་གསུང་དེ་ཡང་སྐུ་ལས་འབྱུང་བ་མ་ཡིན། ཐུགས་ལས་འབྱུང་བ་མ་ཡིན་ཏེ། སེམས་ཅན་རྣམས་ཀྱི་དགེ་བའི་ལས་ཤིན་ཏུ་
བསྩགས་པས་ཁོང་དུ་ཆུད་པར་འགྱུར་བ་མེད་པ་འང་མ་ཡིན་ནོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དང་པོ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས། དེ་བཞིན་གཤེགས་
པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རི་དང་ཅོང་རོང་དང་བྲག་གི་སུལ་དང་མཚམས་ནས། སྒྲ་རྙན་དྲག་པོ་ནི་འཇིག་རྟེན་ཀུན་ལ་མཚུངས་པར་གྲག་སྟེ། ལུས་
མེད་ཅིང་བལྟར་མི་སྣང་ལ། གཞན་གྱི་སྒྲའི་རྐྱེན་ལ་རྟེན་ཏེ། སྒྲ་ཐམས་ཅད་ཀྱི་ཚུལ་དང་སྒྲ་བརྙན་དེ་དག་འབྱུང་ཡང་དེ་ལ་རྣམ་པར་རྟོག་པ་མེད་དོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་གསུང་
ཡུལ་ན་མི་གནས། ཕྱོགས་ན་མི་གནས་པ་སྟེ། འོན་ཀྱང་སེམས་ཅན་གྱི་བསམ་པ་དང་མོས་པ་ལ་རྟེན་ཅིང་འབྱུང་བ་མེད་པ་ཡང་མ་ཡིན་ཏེ། དེ་ནི་སྒྲས་རྣམ་པར་དབྱེ་བ་མེད་ཅིང་བརྗོད་དུ་མེད་པའོ། །ཀྱེ་
རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་གཉིས་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་
ཡང་འདི་ལྟ་སྟེ་དཔེར་ན། ལྷ་རྣམས་ཀྱི་ཆོས་ཀྱི་རྔ་ཆེན་པོ་ཆོས་ལ་ཡང་དག་པར་བསྐུལ་བ་ཞེས་བྱ་བ་སྟེང་གི་བར་སྣང་ལས་ཡང་དག་པར་སྒྲོག་སྟེ། ནམ་ལྷ་རྣམས་བག་མེད་པར་སྤྱོད་པར་གྱུར་པ་དེའི་ཚེ། ཆོས་
རྔ་ཆེན་པོ་དེ་འདི་སྐད་དུ་ཀྱེ་གྲོགས་པོ་དག་འདོད་པའི་བདེ་བ་འདི་དག་ནི་ཤིན་ཏུ་མི་རྟག་ཅིང་། བསླུ་ལ་མྱུར་དུ་འཇིག་ཅིང་བྱིས་པ་འདྲིད་པ་སྟེ། བྱིས་པས་བསྙེན་པའོ། །བྱིས་པས་བསྔགས་པའོ། །དེ་བས་ན་

75-1-109b

བག་ཡོད་པར་གྱིས་ལ་བག་མེད་པར་མ་བྱེད་ཅིག །ངན་སོང་དག་ཏུ་ལྟུང་བར་གྱུར་ཏ་རེ་ཞེས་བྱ་བའི་སྒྲ་སྒྲོག་གོ། །ཀྱེ་རྒྱལ་བའི་སྲས་དེ་ལྟར་སྒྲ་དེ་ཐོས་ནས། བག་མེད་པར་སྤྱོད་པའི་ལྷའི་བུ་རྣམས་ཀྱང་སོ་སོ་
ནས་སྐྱོ་བར་གྱུར་ཏེ། རང་རང་གི་གནས་ཀྱི་འདོད་པའི་དགའ་བ་སྤངས་ན། ལྷའི་རྒྱལ་པོའི་གནས་སུ་དོང་ངོ་། །དེ་དག་དེར་ཕྱིན་ནས་ཀྱང་ཆོས་ལ་དགའ་བས་ཉི་མ་སྟུང་ཞིང་ཆོས་ལ་སྤྱོད་པར་འགྱུར་རོ། །ཀྱེ་
རྒྱལ་བའི་སྲས་ལྟོས་དང་ལྷའི་རྔ་དེ་ལ་འབྱུང་བ་འམ། འཇིག་པ་གང་ཡང་མེད་ལ་ལྷ་རྣམས་ལ་འང་དོན་ཆེན་པོ་དེ་ལྟ་བུས་ཤིན་ཏུ་ཕན་འདོགས་སོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་
པའི་གསུང་ཡང་། སེམས་ཅན་གྱི་ཁམས་མ་ལུས་པར་རྒྱས་པར་མཛད་དེ། སེམས་ཅན་བག་མེད་པར་སྤྱོད་པ་རྣམས་ལ་ཡང་དག་པར་བསྐུལ་བའི་ཕྱིར་ཆོས་ཆེན་པོའི་སྒྲ་སྒྲོག་ཅིང་འབྱུང་ངོ་། །འདི་
ལྟ་སྟེ་ཡོངས་སུ་གཟུང་བ་མེད་པའི་སྒྲ་འབྱུང་ངོ་། །བག་ཡོད་པའི་སྒྲ་འབྱུང་ངོ་། །མི་རྟག་པ་དང་སྡུག་བསྔལ་བ་དང་། བདག་མེད་པའི་སྒྲ་འབྱུང་ངོ་། །ཞི་བ་མྱ་ངན་ལས་འདས་པའི་སྒྲ་འབྱུང་ངོ་། །
འཇིག་རྟེན་གྱི་ཁམས་མ་ལུས་པར་རྒྱས་པར་བཀང་སྟེ། སེམས་ཅན་བག་མེད་པར་སྤྱོད་པ་རྣམས་མོས་པར་ཇི་ལྟ་བ་བཞིན་དུ་རབ་ཏུ་དགའ་བར་བྱ་བ་དང་། ཐེག་པ་ཇི་ལྟ་བ་བཞིན་དུ་འབྱུང་བར་བྱ་བའི་ཕྱིར་
ཡང་དག་པར་བསྐུལ་བ་མཛད་ཅིང་། རང་བྱུང་གི་ཡེ་ཤེས་ཚད་མེད་པ་དང་། བྱང་ཆུབ་སེམས་དཔའི་སྤྱོད་པ་མི་འཕྲོགས་པ་དང་། དེ་བཞིན་གཤེགས་པ་རྣམས་ཀྱི་ཡེ་ཤེས་ཀྱིས་ཐམས་ཅད་དུ་ཁྱབ་ཅིང་
ལྷུན་གྱིས་གྲུབ་པ་ཡང་རབ་ཏུ་བརྗོད་དོ། །སྒྲ་དེ་ཐོས་ནས་ཀྱང་སེམས་ཅན་ཚད་མེད་གྲངས་མེད་པ་དགེ་བའི་ཆོས་ལ་ཤིན་ཏུ་བརྩོན་པར་འགྱུར་ཏེ། ལ་ལ་ནི་ཉན་ཐོས་ཀྱི་ཐེག་པ་ལ། ལ་ལ་ནི་རང་སངས་རྒྱས་

75-1-110a

ཀྱི་ཐེག་པ་ལ། ལ་ལ་ནི་བླ་ན་མེད་པའི་ཐེག་པ་ཆེན་པོ་ལ། མངོན་པར་འཇུག་ཀྱང་། དེ་བཞིན་གཤེགས་པའི་གསུང་དེ་ནི་གང་དུ་འང་ཞུགས་པ་མེད་དེ། གང་གིས་ཀྱང་ཚིག་ཏུ་མི་བརྗོད་དོ། །ཀྱེ་རྒྱལ་བའི་
སྲས་ཁོང་དུ་ཆུད་པར་བྱ་བའི་སྒོ་གསུམ་པ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། 
ལྷའི་རྒྱལ་པོ་དབང་བསྒྱུར་གྱི་ལྷའི་བུ་མོ་བཟང་མོ་ཞེས་བྱ་བའི་ཁའི་དབུགས་གཅིག་གིས་ལྷ་རྫས་གྱི་རོལ་མོའི་སྒྲ་ཡན་ལག་བརྒྱ་ཕྲག་སྟོང་དང་ལྡན་པའི་ང་རོ་འབྱུང་སྟེ། སྒྲ་དེ་འབྱུང་བ་ན་སྒྲ་རྣམ་པ་ཐ་དད་པ་བརྒྱ་
ཕྲག་སྟོང་གི་དབྱངས་སུ་གྲག་གོ། །ཀྱེ་རྒྱལ་བའི་སྲས་ལྟོས་དང་། དེ་ལྟར་ཁའི་དབུགས་གཅིག་པུ་ལས་ཀྱང་། སྒྲའི་དབྱངས་ཚད་མེད་པ་འབྱུང་བར་རུང་ངོ་། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་
གསུང་གཅིག་འབྱུང་ཡང་ཚད་མེད་པར་ཁྱབ་པ་སྟེ། སེམས་ཅན་གྱི་བསམ་པ་ཇི་ལྟ་བ་བཞིན་དུ་སེམས་ཀྱི་རྒྱུད་ལ་མོས་པའི་ཚུལ་དང་འདྲ་བར་ཚད་མེད་པའི་སྒྲའི་རྣམ་པར་དེ་བཞིན་གཤེགས་པའི་གསུང་གྲག་གོ། །
ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བཞི་པ་འདིས་ཀྱང་། དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། ཚངས་པ་ཆེན་པོ་ནི་ཚངས་པའི་འཇིག་རྟེན་
ན་འདུག་ཀྱང་འདོད་ན། ཚངས་པའི་འཁོར་ཐམས་ཅད་དུ་ཚངས་པའི་དབྱངས་ཀྱིས་གོ་བར་བྱེད་དོ། །དབྱངས་དེ་ཡང་ཚངས་པའི་འཁོར་ལས་གཞན་དུ་མི་གོ་སྟེ། ཚངས་པའི་རིས་ཀྱི་ལྷའི་བུ་ཐམས་ཅད་ཀྱང་སོ་སོ་
ནས་ཚངས་པ་ཆེན་པོ་ནི། བདག་ཁོ་ནའི་དོན་ཏུ་ཚངས་པའི་སྒྲ་སྒྲོག་གོ་སྙམ་མོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་། 

75-1-110b

སངས་རྒྱས་ཀྱི་གསུང་བླ་ན་མེད་པ་སྒྲོག་པའི་ཚེ། འཁོར་གྱི་དཀྱིལ་འཁོར་ཐམས་ཅད་དབྱངས་ཀྱིས་མངོན་པར་གོ་བར་མཛད་དེ། དབྱངས་དེ་ཡང་འཁོར་ཀྱི་དཀྱིལ་འཁོར་ལས་གུད་དུ་མི་འགྲོའོ། །དེ་ཅིའི་
ཕྱིར་ཞེ་ན། དེ་ལ་དེ་བཞིན་གཤེགས་པ་ནི་དབྱངས་ཀྱི་སེར་སྣ་མི་མངའ་སྟེ། སེམས་ཅན་དབང་པོ་ཡོངས་སུ་མ་སྨིན་པ་རྣམས་ལ། དེ་བཞིན་གཤེགས་པའི་དབྱངས་གྲག་པར་མི་འགྱུར་རོ། །འཁོར་
གྱི་དཀྱིལ་འཁོར་དུ་ཚོགས་པའི་སེམས་ཅན་ཐམས་ཅད་ཀྱང་འདི་སྙམ་དུ་སེམས་ཏེ། བདག་ཁོ་ནའི་དོན་དུ་དེ་བཞིན་གཤེགས་པ་ཆོས་སྟོན་ཏོ་སྙམ་མོ། །དེ་བཞིན་གཤེགས་པ་ནི་གསུང་སྒྲོག་པ་
ཡང་མེད། ཕྱིར་སྡུད་པ་ཡང་མེད་དེ། ཕྲིན་ལས་དེ་དག་ཀྱང་ཡོད་ཅིང་སྣང་ངོ་། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་ལྔ་པ་འདིས་ཀྱང་། དེ་བཞིན་གཤེགས་པའི་གསུང་ཁོང་དུ་ཆུད་པར་
བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། ནམ་མཁའི་དབྱིངས་ལས་ཆར་གྱི་རོ་གཅིག་པ་འབབ་ཀྱང་སྣོད་ཀྱི་རྣམ་པ་ཐ་དད་པས་ཆུ་རྣམ་པ་ཐ་དད་པར་སྣང་གི་ཆུ་ལ་རྣམ་པར་རྟོག་པ་
མེད་དོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་གསུང་ཡང་འདི་ལྟ་སྟེ། དེ་བཞིན་གཤེགས་པའི་རྣམ་པར་གྲོལ་བར་རོ། །གཅིག་ཀྱང་སེམས་ཅན་གྱི་བསམ་པའི་སྣོད་རྣམ་པ་ཐ་དད་
པས། དེ་བཞིན་གཤེགས་པའི་གསུང་རྣམ་པ་ཐ་དད་དུ་སྣང་སྟེ། དེ་བཞིན་གཤེགས་པའི་གསུང་ལ་རྣམ་པར་རྟོག་པ་མེད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དྲུག་པ་འདིས་ཀྱང་
བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། ཀླུའི་རྒྱལ་པོ་མ་དྲོས་པ་ནི། 

75-1-111a

འཛམ་བུའི་གླིང་ཐམས་ཅད་སྤྲིན་ཆེན་པོས་རྒྱས་ཤིང་ཁྱབ་པར་བྱས་ཏེ། འདི་ལྟར་ལོ་ཐོག་བསྐྱེད་པ་དང་། རྩྭ་དང་གེལ་བ་དང་། རྩི་དང་ནགས་ཚལ་སྣ་ཚོགས་རྣམ་པར་སྤེལ་བ་དང་། 
རྒང་དང་ལུ་མ་དང་མཚོ་དང་ཚེའུ་དང་རྫིང་བུ་ཡོངས་སུ་དགང་བའི་ཕྱིར་ཆར་ཆེན་པོ་འབེབས་ཀྱང་། ཆར་དེ་ནི་ཀླུའི་རྒྱལ་པོ་མ་དྲོས་པའི་ལུས་ལས་བྱུང་བ་མ་ཡིན། སེམས་ལས་བྱུང་བ་མ་ཡིན་ཏེ། 
སེམས་ཅན་རྣམས་ལ་ཡང་རྣམ་པ་ཚད་མེད་པས་ཉེ་བར་འཚོ་བའི་རྒྱུར་འགྱུར་རོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་
འཇིག་རྟེན་གྱི་ཁམས་མ་ལུས་པ་ཐམས་ཅད་ཐུགས་རྗེ་ཆེན་པོའི་སྤྲིན་གྱིས་རྒྱས་པར་བཀང་སྟེ། སེམས་ཅན་ཐམས་ཅད་ཀྱི་བསམ་པ་ཡོངས་སུ་ཚིམ་པར་བྱ་བ་དང་། དགེ་བའི་རྩ་བ་
ཐམས་ཅད་ཤིན་ཏུ་བསྐྱེད་པ་དང་། ཐེག་པ་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་ཆོས་ཀྱི་སྤྲིན་ཆེན་པོའི་ཆར་བདུད་རྩིའི་རོ་དང་ལྡན་པ་འབེབས་ཏེ། དེ་བཞིན་གཤེགས་པའི་
གསུང་དེ་ཡང་ནང་ནས་བྱུང་བ་མ་ཡིན། ཕྱི་རོལ་ནས་བྱུང་བ་ཡང་མ་ཡིན་མོད་ཀྱི། དེ་ལྟར་ཚད་མེད་པའི་སེམས་ཅན་རྣམས་ཀྱང་ཉེ་བར་འཚོ་བའི་རྒྱུར་འགྱུར་རོ། །ཀྱེ་རྒྱལ་བའི་སྲས་ཁོང་དུ་
ཆུད་པར་བྱ་བའི་སྒོ་བདུན་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་
སྟེ་དཔེར་ན། ཀླུའི་རྒྱལ་པོ་ཡིད་དུ་འོང་བ་ནི་ནམ་ཆར་ཆེན་པོ་དབབ་པར་འདོད་པ་དེའི་ཚེ་ནམ་མཁའ་ཐམས་ཅད་སྤྲིན་ཀྱི་དྲ་བས་ཡོག་པར་བྱེད་དེ། ཞག་བདུན་དུ་སྤྲིན་ཆེན་པོ་ཀུན་ནས་

75-1-111b

སྡུད་དོ། །སེམས་ཅན་གྱི་ལས་ཀྱི་མཐའ་རྣམས་ཡོངས་སུ་མ་ཟིན་ཀྱི་བར་དུ་ཆར་ཀྱི་རྒྱུན་ཀྱང་ཀུན་ཏུ་གཏོང་བར་མི་བྱེད། དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་ཀླུའི་རྒྱལ་པོ་ཆེན་པོ་ཡིད་དུ་འོང་བ་ནི་མི་འཚེ་
བའི་ངང་ཚུལ་དང་ལྡན་པ་སྟེ། ཞག་བདུན་འདས་ནས་ཆར་གྱི་རྒྱུན་ཤིན་ཏུ་ཕྲ་བས་ས་ཐམས་ཅད་ཡོངས་སུ་ངོམས་པར་བྱའོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་ཆོས་ཀྱི་རྒྱལ་པོ་ཆེན་པོ་ཡང་། ཐུགས་རྗེ་ཆེན་པོའི་སྤྲིན་བསྡུས་ཏེ། ནམ་ཆོས་ཀྱི་ཆར་ཆེན་པོ་དབབ་པར་དགྱེས་པ་དེའི་ཚེ། ཤེས་རབ་དང་ཐབས་མཁས་པས་
སེམས་ཅན་ཡོངས་སུ་སྨིན་པར་མཛད་དོ། །སེམས་ཅན་རྣམས་ཀྱི་དབང་པོ་ཡོངས་སུ་མ་སྨྱིན་གྱི་བར་དུ། བདུད་རྩིའི་ཆར་སྔར་འབེབས་པར་མི་མཛད་དེ་ནམ་སེམས་ཅན་རྣམས་ཡོངས་སུ་
སྨིན་པར་གྱུར་པ་དེའི་ཚེ། སྡོད་ཆོས་ཀྱི་ཆར་ཆེན་པོ་བདུད་རྩིའི་རོ་དང་ལྡན་པ་འབེབས་སོ། །ཕྲ་ཞིང་ཟབ་ལ་མཁས་པས་སེམས་ཤེས་པར་བྱ་བའི་ཆོས་བརྗོད་ཅིང་སེམས་ཅན་རྣམས་
འཇིགས་པར་མ་གྱུར་པར་རིམ་གྱིས་ཐམས་ཅད་མཁྱེན་པ་ཉིད་ཀྱི་ཆོས་གྱི་རོ་བླ་ན་མེད་པས་ཡོངས་སུ་ངོམས་པར་མཛད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བརྒྱད་པ་འདིས་
ཀྱང་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། རྒྱ་མཚོ་ཆེན་པོའི་ནང་ན་ལག་གིས་འགྲོ་བའི་བདག་པོ་རྒྱན་ཆེན་པོ་ཞེས་བྱ་བ་ཡོད་དོ། །
དེ་འདོད་ན་རྒྱ་མཚོ་ཆེན་པོའི་ནང་དུ་རྒྱན་གཅིག་དང་ལྡན་པའི་ཆར་རབ་ཏུ་འབེབས་སོ། །དེ་འདོད་ན་རྒྱན་བཅུ་དང་ལྡན་པའི་ཆར་རབ་ཏུ་འབེབས་སོ། །དེ་འདོད་ན་རྒྱན་བརྒྱ་དང་ལྡན་པའི་ཆར་

75-1-112a

རབ་ཏུ་འབེབས་སོ། །དེ་འདོད་ན་རྒྱན་སྟོང་དང་ལྡན་པའི་ཆར་རབ་ཏུ་འབེབས་སོ། །དེ་འདོད་ན་རྒྱན་བརྒྱ་ཕྲག་སྟོང་དང་ལྡན་པའི་ཆར་རབ་ཏུ་འབེབས་ཀྱང་། ཀྱེ་རྒྱལ་བའི་སྲས་
ཆར་པ་དེ་དག་ལ་རྣམ་པར་རྟོག་པ་གང་ཡང་མེད་དེ། འོན་ཀྱང་ཀླུའི་རྒྱལ་པོ་དེའི་ཁྱུ་མཆོག་གི་མཐུ་ཕྱུང་བ། བསམ་གྱིས་མི་ཁྱབ་པ་རྣམ་པར་ཕྱེ་བའི་བྱིན་གྱིས་རྣམ་པར་དགོད་པའི་
རྒྱན་བརྒྱ་ཕྲག་སྟོང་དང་ལྡན་པའི་ཆར་འབབ་པ་ཡོད་ཅིང་སྣང་ངོ་། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་། ནམ་
ཆོས་ཀྱི་ཆར་ཆེན་པོ་དབབ་པར་དགྱེས་པ་དེའི་ཚེ་བཞེད་ན། ཆོས་གཅིག་རྣམ་པར་དགོད་པའི་རྒྱན་གྱིས་ཀྱང་ཆོས་སྟོན་ཏོ། །བཞེད་ན་ཆོས་བཅུ་རྣམ་པར་དགོད་པའི་རྒྱན་དང་བཞེད་ན། 
ཆོས་ཉི་ཤུ་རྣམ་པར་དགོད་པའི་རྒྱན་དང་། བཞེད་ན་ཆོས་བརྒྱ་རྣམ་པར་དགོད་པའི་རྒྱན་དང་། བཞེད་ན་ཆོས་སྟོང་རྣམ་པར་དགོད་པའི་རྒྱན་དང་། བཞེད་ན་ཆོས་བརྒྱ་ཕྲག་སྟོང་རྣམ་
པར་དགོད་པའི་རྒྱན་དང་། བཞེད་ན་སེམས་ཅན་གྱི་སྤྱོད་པ་སྟོང་ཕྲག་བརྒྱ་བཅུ་རྩ་བཞི་ལ། གསུང་རྣམ་པ་ཐ་དད་པ་སྟོང་ཕྲག་བརྒྱད་བཅུ་རྩ་བཞི་རྣམ་པར་དགོད་པའི་རྒྱན་གྱིས་
ཆོས་སྟོན་པ་ནས། གསུང་གི་རྣམ་པ་བྱེ་བ་ཁྲག་ཁྲིག་བརྒྱ་སྟོང་ཚད་མེད་པའི་བར་དུ་རྣམ་པར་དགོད་པའི་རྒྱན་གྱིས་ཆོས་སྟོན་ཏེ། སེམས་ཅན་ཚད་མེད་པ་ཡང་ཡོངས་སུ་ཚིམ་
པར་མཛད་ཀྱང་། དེ་བཞིན་གཤེགས་པའི་ཆོས་ཀྱི་སྤྲིན་ཆེན་པོའི་གསུང་ལ་རྣམ་པར་རྟོག་པ་གང་ཡང་མི་མངའོ། །འོན་ཀྱང་སོ་སོར་ཅི་རིགས་སུ་སེམས་ཅན་རྣམས་ཀྱི་

75-1-112b

དབང་པོ་ཡོངས་སུ་ཚིམ་པར་བྱ་བའི་ཕྱིར། འདི་ལྟ་སྟེ་དེ་བཞིན་གཤེགས་པའི་ཆོས་ཀྱི་དབྱིངས་ཀྱི་དཀྱིལ་འཁོར་ཤིན་ཏུ་དག་པའི་ཕྱིར། དེ་ལྟར་གསུང་གི་རྣམ་པ་ཚད་མེད་པ་འབྱུང་
བར་འགྱུར་རོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དགུ་པ་འདིས་ཀྱང་དེ་བཞིན་གཤེགས་པའི་གསུང་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། 
ཀླུའི་རྒྱལ་པོ་གངས་ཆེན་མཚོ་ནི། ནམ་ཀླུའི་རྒྱལ་པོ་ཆེན་པོའི་རྣམ་པར་རྩེ་བས། རྣམ་པར་རྩེ་བར་འདོད་ཅིང་སེམས་ཅན་རྣམས་ཀྱང་བདེ་བ་དང་། ཡོངས་སུ་ཚིམ་པར་བྱ་བར་འདོད་པར་
གྱུར་པ་དེའི་ཚེ། གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་སའི་སྟེང་ཉེ་བར་གཟུང་བ་ཡིན་ཅིང་། ལྷའི་རྒྱལ་པོ་དབང་སྒྱུར་གནས་ཀྱི་བར་དུ་སྤྲིན་ཀྱི་དྲ་བ་ཁ་དོག་སྣ་ཚོགས་ཅན་ཁ་དོག་
དུ་མ་དང་ལྡན་པས་ཡོངས་སུ་ཁེབས་པར་བྱེད་དོ། །སྤྲིན་ཀྱི་དྲ་བའི་རྒྱན་དེ་དག་ལ་ཡང་ཁ་དོག་རྣམ་པ་ཐ་དད་པའི་གཟུགས་རྣམ་པར་ཕྱེ་བ་འདི་ལྟ་བུ་དག་སྣང་ཞིང་ཡོད་དེ། འདི་ལྟར་ལ་
ལ་ནི་འཛམ་བུ་ཆུ་ཀླུང་གི་གསེར་གྱི་ཁ་དོག་དུ་སྣང་ངོ་། །ལ་ལ་ནི་བཻ་ཌཱུརྱ་བཟང་པོའི་ཁ་དོག་དུ་སྣང་ངོ་། །ལ་ལ་ནི་དངུལ་གྱི་ཁ་དོག་དུ་སྣང་ངོ་། །ལ་ལ་ནི་ཤེལ་གྱི་ཁ་དོག་དུ་སྣང་ངོ་། །
ལ་ལ་ནི་མུ་ས་ར་གར་བའི་ཁ་དོག་དུ་སྣང་ངོ་། །ལ་ལ་ནི་ཨ་སྨ་གར་བའི་ཁ་དོག་དུ་སྣང་ངོ་། །ལ་ལ་ནི་དཔལ་གྱི་སྙིང་པོའི་ཁ་དོག་དུ་སྣང་ངོ་། །ལ་ལ་ནི་མུ་ཏིག་དམར་པོའི་ཁ་དོག་དུ་
སྣང་ངོ་། །ལ་ལ་ནི་སྤོས་སྣ་ཚོགས་ཀྱི་ཁ་དོག་དུ་སྣང་ངོ་། །ལ་ལ་ནི་གོས་དཀར་པོ་དྲི་མ་མེད་པའི་ཁ་དོག་དུ་སྣང་ངོ་། །ལ་ལ་ནི་ཁ་དོག་གཅིག་ཏུ་སྣང་ངོ་། །ལ་ལ་ནི་ཁ་དོག་

75-1-113a

རྣམ་པ་ཐ་དད་པ་སྣ་ཚོགས་སྣང་ངོ་། །རྣམ་པ་དེ་ལྟ་བུའི་སྤྲིན་གྱི་དྲ་བས་གླིང་བཞི་པ་ཀུན་ནས་ཁེབས་པར་བྱས་ནས། རྣམ་པ་སྣ་ཚོགས་ཀྱི་གློག་འགྱེད་དེ། འདི་ལྟར་
སྤྲིན་གསེར་ཀྱི་ཁ་དོག་དུ་འདུག་པ་ལས། གློག་གི་ཕྲེང་བ་བཻ་ཌཱུརྱའི་ཁ་དོག་ལྟ་བུ་འགྱེད་དོ། །སྤྲིན་བཻ་ཌཱུརྱ་བཟང་པོའི་ཁ་དོག་དུ་འདུག་པ་ལས་གློག་གི་ཕྲེང་བ་གསེར་གི་ཁ་དོག་ལྟ་བུ་འགྱེད་
དོ། །སྤྲིན་དངུལ་གྱི་ཁ་དོག་དུ་འདུག་པ་ལས། གློག་གི་ཕྲེང་བ་མུ་ས་ར་གལ་པའི་ཁ་དོག་ལྟ་བུ་འགྱེད་དོ། །སྤྲིན་མུ་ས་ར་གལ་པའི་ཁ་དོག་དུ་འདུག་པ་ལས། གློག་གི་ཕྲེང་བ་དངུལ་
གྱི་ཁ་དོག་ལྟ་བུ་འགྱེད་དོ། །སྤྲིན་ཨ་སྨ་གར་བའི་ཁ་དོག་དུ་འདུག་པ་ལས། གློག་གི་ཕྲེང་བ་མུ་ཏིག་དམར་པོའི་ཁ་དོག་ལྟ་བུ་འགྱེད་དོ། །སྤྲིན་མུ་ཏིག་དམར་པོའི་ཁ་དོག་དུ་འདུག་པ་ལས། 
གློག་གི་ཕྲེང་བ་ཨ་སྨ་གར་བའི་ཁ་དོག་ལྟ་བུ་འགྱེད་དོ། །སྤྲིན་ཨ་སྨ་གར་བའི་ཁ་དོག་དུ་འདུག་པ་ལས། གློག་གི་ཕྲེང་བ་དཔལ་གྱི་སྙིང་པོའི་ཁ་དོག་ལྟ་བུ་འགྱེད་དོ། །སྤྲིན་དཔལ་གྱི་
སྙིང་པོའི་ཁ་དོག་དུ་འདུག་པ་ལས། གློག་གི་ཕྲེང་བ་སྤོས་རྣམ་པ་ཐ་དད་པའི་ཁ་དོག་ལྟ་བུ་འགྱེད་དོ། །སྤྲིན་རྣམ་པ་ཐ་དད་པའི་ཁ་དོག་ལྟ་བུར་འདུག་པ་ལས། གློག་གི་ཕྲེང་བ་ཤེལ་གྱི་ཁ་
དོག་ལྟ་བུ་འགྱེད་དོ། །སྤྲིན་ཤེལ་གྱི་ཁ་དོག་ལྟ་བུར་འདུག་པ་ལས། གློག་གི་ཕྲེང་བ་རིན་པོ་ཆེ་སྣ་ཚོགས་ཆོ་མ་ཆོ་དགུ་ཁ་དོག་ལྟ་བུ་འགྱེད་དོ། །སྤྲིན་རྣམ་པ་ཐ་དད་པའི་ཁ་དོག་དུ་འདུག་
པ་ལས། གློག་གི་ཕྲེང་བ་ཁ་དོག་གཅིག་ཏུ་སྣང་བ་འགྱེད་དོ། །སྤྲིན་ཁ་དོག་གཅིག་ཏུ་འདུག་པ་ལས། གློག་གི་ཕུང་པོ་སྣ་ཚོགས་རྣམ་པ་ཐ་དད་པའི་ཁ་དོག་དང་ལྡན་པ་འགྱེད་དོ། །

75-1-113b

རྣམ་པ་ཇི་ལྟ་བུར་མོས་པའི་ཚུལ་བཞིན་དུ་སེམས་ཅན་དགའ་བར་བྱ་བའི་ཕྱིར་འབྲུག་གི་སྒྲ་དབྱངས་རྣམ་པ་དུ་མའི་ང་རོ་འབྱིན་ཏོ། །ལ་ལ་ནི་ལྷའི་རྔའི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་
ལྷའི་བུ་མོའི་གླུ་དང་རོལ་མོའི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་རོལ་མོའི་བརྡུང་བ་དང་དཀྲོལ་བའི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་གླུའི་རོལ་མོའི་གླུའི་སྒྲ་དབྱངས་སྣ་ཚོགས་
ཀྱི་ང་རོ་འབྱིན་ཏོ། །ལ་ལར་ནི་དྲི་ཟའི་བུ་མོའི་གླུའི་སྒྲ་དབྱངས་དང་ང་རོ་འབྱིན་ཏོ། །ལ་ལར་ནི་མི་འམ་ཅིའི་བུ་མོའི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་གྲུབ་པའི་སྒྲའི་དབྱངས་ཀྱི་
ང་རོ་འབྱིན་ཏོ། །ལ་ལར་ནི་རྒྱ་མཚོའི་འབྲུག་གི་སྒྲ་ཟབ་མོའི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་སེང་གེའི་རྒྱལ་པོའི་སྒྲའི་གདངས་ཀྱི་སྒྲ་དབྱངས་དང་ང་རོ་འབྱིན་ཏོ། །ལ་ལར་ནི་བྱ་བཙུན་
པའི་སྐད་ཀྱི་སྒྲ་དབྱངས་ཀྱི་ང་རོ་འབྱིན་ཏོ། །ལ་ལར་ནི་རྣམ་པ་སྣ་ཚོགས་ཐ་དད་པའི་གླུའི་སྒྲ་དབྱངས་ཀྱི་ང་རོ་འབྱིན་ཏོ། །དེ་ལྟར་སྤྲིན་ཀྱི་དྲ་བ་ཆེན་པོ་བསྡུས་ཏེ། གློག་གི་ཕྲེང་བ་བགྱེ་བས་འབྲུག་
གི་སྒྲ་དབྱངས་དང་ང་རོ་རྣམ་པ་དེ་ལྟ་བུ་དག་ཀྱང་ཕྱུང་སྟེ། དགའ་བ་དང་སྤྲོ་བ་ཆེན་པོ་བསྐྱེད་པ་ཞེས་བྱ་བའི་ཀླུའི་རླུང་ཆེན་པོ་འགྱེད་དོ། །རླུང་ཆེན་པོ་དེ་དག་ལངས་པས་ཀྱང་སེམས་ཅན་རྣམས་ཀྱི་ལུས་
སིམ་པར་འགྱུར་ཏེ། དགའ་བ་དང་སྤྲོ་བ་ཡང་རབ་ཏུ་སྐྱེའོ། །དེ་ནས་སེམས་ཅན་རྣམས་ཀྱི་བསོད་ནམས་དང་། མོས་པའི་ཁྱད་པར་གྱི་ཚུལ་ཇི་ལྟ་བ་བཞིན་དུ་ལས་ཀྱི་རྣམ་པ་སྣ་ཚོགས་
སུ་ཐ་དད་དུ་གྱུར་པའི་ཆར་ཆེན་པོ་འབེབས་ཏེ། ལྷའི་རྒྱལ་པོ་དབང་བསྒྱུར་གྱི་གནས་ཉེ་བར་བཟུང་བ་མན་ཅད་སའི་སྟེང་ན་ཡོད་པའི་གནས་ཀྱི་བར་དུ་ཆར་པ་རྣམ་པ་ཐ་དད་པ་འབེབས་ཏེ། 

75-1-114a

འདི་ལྟར་རྒྱ་མཚོ་ཆེན་པོར་ནི་ཐ་མི་དད་པ་ཞེས་བྱ་བའི་ཆར་སྤྲིན་ཆེན་པོའི་ཆར་འབེབས་སོ། །དབང་བསྒྱུར་གྱི་ལྷ་རྣམས་ལ་ཤིན་ཏུ་སྙན་ཅིང་མཉན་པར་འོས་པ་ཞེས་བྱ་བའི་སྒྲ་སྙན་
པའི་གླུ་དང་རོལ་མོའི་ཆར་ཆེན་པོ་འབེབས་སོ། །འཕྲུལ་དགའི་ལྷ་རྣམས་ལ་ནི་སྣང་བ་རབ་ཏུ་གཏོང་བ་ཞེས་བྱ་བའི་ནོར་བུ་རིན་པོ་ཆེའི་ཆར་ཆེན་པོ་འབེབས་སོ། །དགའ་ལྡན་གྱི་ལྷ་རྣམས་
ལ་ནི་གཙུག་ཕུད་འཕྱང་བ་ཞེས་བྱ་བའི་རྒྱན་ཀྱི་ཆར་ཆེན་པོ་འབེབས་སོ། །མཚེ་མའི་ལྷ་རྣམས་ལ་ནི་རྒྱན་སྣ་ཚོགས་ཤེས་བྱ་བ་མེ་ཏོག་གི་ཆར་ཆེན་པོ་འབེབས་སོ། །སུམ་བཅུ་རྩ་
གསུམ་གྱི་ལྷ་རྣམས་ལ་ནི་སྤོས་ཡིད་དུ་འོང་བ་ཞེས་བྱ་བ་ལྷ་རྫས་ཀྱི་སྤོས་ཀྱི་ཆར་ཆེན་པོ་འབེབས་སོ། །རྒྱལ་པོ་ཆེན་པོ་བཞིའི་རིས་ཀྱི་ལྷ་རྣམས་ལ་ནི་དགའ་བར་བྱེད་པ་ཞེས་བྱ་བ་ལྷ་
རྫས་གྱི་གོས་ཀྱི་ཆར་ཆེན་པོ་འབེབས་སོ། །ཀླུའི་རྒྱལ་པོ་ཆེན་པོའི་གནས་སུ་ནི་འོད་ཤིན་ཏུ་འཕགས་པ་ཞེས་བྱ་བ་མུ་ཏིག་དམར་པོའི་ཆར་ཆེན་པོ་འབེབས་སོ། །ལྷ་མ་ཡིན་གྱི་
གནས་སུ་ནི་དགྲ་ཕ་རོལ་ཤིན་ཏུ་འཇོམ་པ་ཞེས་བྱ་བ་གཞུ་དང་མཚོན་ཆའི་ཆར་ཆེན་པོ་འབེབས་སོ། །བྱང་གི་སྒྲ་མི་སྙན་དུ་ནི་མེ་ཏོག་ཤིན་ཏུ་རྒྱས་པ་ཞེས་བྱ་བའི་མེ་ཏོག་སྣ་ཚོགས་ཀྱི་ཆར་
ཆེན་པོ་འབེབས་སོ། །གཞུང་དེ་བཞིན་དུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཐམས་ཅད་ཀྱི་གནས་སྣ་ཚོགས་སུ་རྣམ་པ་ཐ་དད་པའི་ཆར་སྣ་ཚོགས་རབ་ཏུ་འབེབས་སོ། །
ཀྱེ་རྒྱལ་བའི་སྲས་ཀླུའི་རྒྱལ་པོ་གངས་ཆེན་མཚོ་ལ་སེར་སྣ་ཅུང་ཟད་ཀྱང་མེད་དེ། འོན་ཀྱང་སེམས་ཅན་རྣམས་ཀྱི་དགེ་བའི་རྩ་བ་དང་། བསོད་ནམས་ཀྱི་ཚོགས་རྣམ་པ་སྣ་

75-1-114b

ཚོགས་ཐ་དད་པའི་ཁྱད་པར་གྱིས་ཆར་རྣམ་པ་ཐ་དད་པ་འང་སྣང་ཞིང་ཡོད་པར་གྱུར་ཏོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་བླ་ན་མེད་པའི་ཆོས་ཀྱི་རྒྱལ་པོ་ཆེན་པོ་ཡང་རྟག་ཏུ་རྒྱུན་མི་འཆད་པར་ཆོས་ཀྱི་རྣམ་པར་རོལ་པས་རྣམ་པར་རོལ་པའི་ཚེ། ཆོས་ཀྱི་དབྱིངས་མ་ལུས་པ་ཐམས་ཅད་ཆོས་ཀྱི་
སྐུའི་སྤྲིན་གྱིས་རྒྱས་པར་བཀང་ཞིང་། སེམས་ཅན་ཇི་ལྟར་མོས་པའི་ཚུལ་བཞིན་དུ་སྐུའི་སྤྲིན་ཡང་དག་པར་སྟོན་ཏེ། འདི་ལྟར་སེམས་ཅན་ལ་ལ་ནི་སྐྱེ་བ་འབྱུང་བའི་སྐུའི་སྤྲིན་
ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་སྤྲུལ་པའི་སྐུའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་བྱིན་གྱིས་རླབས་ཀྱི་སྐུའི་སྤྲིན་ཡོངས་སུ་སྟོན་ཏོ། །སེམས་
ཅན་ལ་ལ་ལ་ནི་གཟུགས་ཀྱི་སྐུའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་སྐུ་སྣ་ཚོགས་མངོན་པར་བསྒྲུབས་པའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་བསོད་
ནམས་ཀྱི་སྐུའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་ཡེ་ཤེས་ཀྱི་སྐུའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་སྟོབས་ལ་ཐུབ་པ་མེད་པའི་སྐུའི་སྤྲིན་ཡོངས་
སུ་སྟོན་ཏོ། །སེམས་ཅན་ལ་ལ་ལ་ནི་མིག་སྙེངས་པ་ཟིལ་གྱིས་མི་ནོན་པའི་སྐུའི་སྤྲིན་ཡོངས་སུ་སྟོན་ཏོ། །སེམས་ཅན་ལ་ལ་ལ་ནི་ཆོས་ཀྱི་དབྱིངས་ལུས་པ་མེད་པའི་སྐུའི་སྤྲིན་ཡོངས་སུ་
སྟོན་ཏེ། ཀྱེ་རྒྱལ་བའི་སྲས་དེ་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་འཇིག་རྟེན་གྱི་ཁམས་མ་ལུས་པ་ཐམས་ཅད་ཆོས་ཀྱི་སྐུའི་སྤྲིན་

75-1-115a

ཀྱིས་བཀང་ཞིང་། སེམས་ཅན་རྣམས་ཀྱི་སེམས་དང་། བསམ་པ་དང་མོས་པ་ཇི་ལྟ་བའི་ཚུལ་བཞིན་དུ་དེ་དག་ལ་འོད་ཟེར་གྱི་གློག་གི་འཕྲེང་བ་འགྱེད་དེ། འདི་ལྟར་
སེམས་ཅན་ལ་ལ་ལ་ནི་འོད་གཟེར་གྱི་གློག་གི་འཕྲེང་བ་ཀུན་ཏུ་ཁྱབ་པ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་སངས་རྒྱས་ཀྱི་གསང་བ་ལ་འཇུག་པ་
ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་སྤྲོས་པ་སྣང་བ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་སྣང་བར་
བྱེད་པ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་གསུང་གྱི་སྒོ་མི་ཟད་པ་ལ་འཇུག་པ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་
གྱི་གློག་གི་ཕྲེང་བ་དྲན་པ་མི་འཁྲུག་པ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་བློ་གྲོས་མི་འཕྲོགས་པ་ཞེས་བྱ་བ་འགྱེད་དོ། །སེམས་ཅན་ལ་
ལ་ལ་ནི་འོད་གཟེར་གྱི་གློག་གི་ཕྲེང་བ་རིག་པའི་རྗེས་སུ་འཇུག་པ་ཞེས་བྱ་བ་འགྱེད་དོ། །སེམས་ཅན་ལ་ལ་ལ་ནི་འོད་གཟེར་གྱི་གློག་གི་ཕྲེང་བ་བསམ་པ་ཐམས་ཅད་ཤིན་ཏུ་ཚིམ་པར་བྱེད་
པ་ཞེས་བྱ་བ་འགྱེད་དེ། ཀྱེ་རྒྱལ་བའི་སྲས་དེ་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་གྱིས་རྣམ་པ་དེ་ལྟ་བུའི་འོད་གཟེར་གྱི་དྲ་བའི་གློག་གིས་ཚད་
མེད་པ་དེ་དག་རབ་ཏུ་བཀྱེ་ནས། ཏིང་ངེ་འཛིན་ཆེན་པོའི་འབྲུག་གི་སྒྲ་དབྱངས་རྣམ་པ་འདི་ལྟ་བུ་དག་རབ་ཏུ་སྒྲོག་སྟེ། འདི་ལྟར་སེམས་ཅན་ལ་ལ་ལ་ནི་བློ་ཤིན་ཏུ་རྣམ་པར་སངས་རྒྱས་

75-1-115b

པ་ཞེས་བྱ་བའི་ཏིང་ངེ་འཛིན་གྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་ཤིན་ཏུ་སྦྱངས་པས་དྲི་མ་མེད་པའི་ཕྱག་རྒྱ་ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །
སེམས་ཅན་ལ་ལ་ལ་ནི་ཆོས་ཐམས་ཅད་ལ་དབང་བསྒྱུར་བ་ཞེས་བྱ་བའི་ཏིང་ངེ་འཛིན་གྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་རྡོ་རྗེ་དཀྱིལ་འཁོར་ཞེས་བྱ་བའི་ཏིང་ངེ་འཛིན་
ཀྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་རི་རབ་རྒྱལ་མཚན་ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་གང་ཆེན་རྒྱ་མཚོ་
ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་ཉི་མ་སྒྲོན་མ་ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་
ལ་ནི་འགྲོ་བ་ཐམས་ཅད་ཡོངས་སུ་ཚིམ་པར་བྱེད་པ་ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་མཛོད་མི་ཟད་པ་ཞེས་བྱ་བའི་ཏིང་ངེ་
འཛིན་གྱི་འབྲུག་གི་སྒྲ་དབྱངས་སྒྲོག་གོ། །སེམས་ཅན་ལ་ལ་ལ་ནི་མི་འཁྲུགས་པའི་མོས་པ་ཡོངས་སུ་འཛིན་པ་ཞེས་བྱ་བའི་ཏིང་ངེ་འཛིན་ཀྱི་འབྲུག་གི་སྒྲ་དབྱངས་སྒྲོག་གོ། །
ཀྱེ་རྒྱལ་བའི་སྲས་དེ་ལྟར་དེ་དག་ལ་སྩོགས་པ་དེ་བཞིན་གཤེགས་པའི་ཆོས་གྱི་སྐུའི་སྤྲིན་ལས་དེ་དག་ལ་སྩོགས་པ་ཏིང་ངེ་འཛིན་རྣམ་པ་ཐ་དད་པའི་སྒོའི་འབྲུག་ཆེན་པོའི་སྒྲ་དབྱངས་
ཆོས་མཉན་པའི་སྔོན་གྱི་ལྟས་འགྲོ་བ་ཐམས་ཅད་ཤིན་ཏུ་ཚིམ་པར་བྱེད་པ་རབ་ཏུ་སྒྲོག་གོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་ཆོས་ཀྱི་སྐུའི་སྤྲིན་རྣམ་པ་དེ་ལྟ་བུ་

75-1-116a

བྱུང་བ་དང་། འོད་གཟེར་ཀྱི་ཀློག་གི་ཕྲེང་བ་བཀྱེ་སྟེ། ཏིང་ངེ་འཛིན་ཀྱི་འབྲུག་སྒྲ་འགྲོ་བ་ཐམས་ཅད་ཚིམ་པར་བྱེད་པ་ཤིན་ཏུ་བསྒྲགས་པའི་ཚེ། དེ་བཞིན་གཤེགས་
པའི་ཆོས་ཀྱི་སྐུའི་སྤྲིན་སྔོན་བྱམས་པ་ཆེན་པོ་དང་། ཐུགས་རྗེ་ཆེན་པོ་བསྒྲིབ་པ་མེད་པས། མངོན་པར་བསྒྲུབས་པ་ལས་ཡེ་ཤེས་ཆེན་པོའི་དཀྱིལ་འཁོར་གྱི་རླུང་འབྱུང་བ་ཡོད་དེ། 
དེ་ནི་ཐོག་མར་སེམས་ཅན་ཐམས་ཅད་དང་། བྱང་ཆུབ་སེམས་དཔའ་ཐམས་ཅད་ཀྱི་སེམས་དང་ལུས་སིམ་པར་བྱེད་དེ། དེའི་འོག་ཏུ་ཆོས་ཀྱི་སྤྲིན་ཀྱི་ཆར་ཆེན་པོ་འབེབས་སོ། །
ཀྱེ་རྒྱལ་བའི་སྲས་ཆོས་ཀྱི་སྐུའི་སྤྲིན་ཆེན་པོ་བསམ་གྱིས་མི་ཁྱབ་པ་ཐུགས་རྗེ་ཆེན་པོ་ལས་བྱུང་བ་བསྡུས་ཤིང་། སེམས་ཅན་ལུས་དང་སེམས་སིམ་པར་གྱུར་པ་རྣམས་ལ་དེ་བཞིན་
གཤེགས་པ་ཆོས་ཀྱི་ཆར་ཆེན་པོ་བསམ་གྱིས་མི་ཁྱབ་པ་འབེབས་ཏེ། འདི་ལྟར་བྱང་ཆུབ་སེམས་དཔའ་སྙིང་པོ་བྱང་ཆུབ་ཀྱི་མཆོག་ཏུ་ཕྱིན་པ་རྣམས་ལ་ཆོས་ཀྱི་དབྱིངས་ཐ་མི་དད་པ་
ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའ་སྲིད་པ་ཐ་མ་པ་རྣམས་ལ་དེ་བཞིན་གཤེགས་པའི་གསང་བ། བྱང་ཆུབ་སེམས་དཔའི་ཐབས་
ཀྱི་རྣམ་པར་རོལ་པ་ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའ་དབང་བསྐུར་བ་ཐོབ་པ་རྣམས་ལ་དེ་བཞིན་གཤེགས་པའི་རྒྱན་ཀྱིས་
རྣམ་པར་ཀླུབས་པ་ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའ་ཚེ་གཅིག་གིས་ཐོགས་པ་རྣམས་ལ་ཀུན་ནས་སྣང་བ་ཡོངས་སུ་སྦྱོང་བ་

75-1-116b

ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའ་བཟོད་པ་ཐོབ་པ་རྣམས་ལ་ཡོན་ཏན་རིན་པོ་ཆེ་ཡེ་ཤེས་ཀྱི་མེ་ཏོག་ཤིན་ཏུ་རྒྱས་པས་
བྱང་ཆུབ་སེམས་དཔའི་སྤྱོད་པ་རྒྱུན་མི་འཆད་པ་ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའི་སྤྱོད་པ་ལ་ཞུགས་པ་རྣམས་ལ་སྤྲིན་ཆེན་
པོས་མངོན་པར་འཇུག་པའི་སྤྱོད་པ་རྒྱུན་མི་འཆད་ཅིང་ཡོངས་སུ་སྐྱོ་བ་མེད་པ་ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །བྱང་ཆུབ་སེམས་དཔའ་སེམས་དང་
པོ་བསྐྱེད་པ་རྣམས་ལ་དེ་བཞིན་གཤེགས་པའི་སྤྱོད་པའི་རྗེས་སུ་སྙེག་ཅིང་། བྱམས་པ་ཆེན་པོ་དང་། སྙིང་རྗེ་ཆེན་པོས་འགྲོ་བ་ཐམས་ཅད་ཡོངས་སུ་སྐྱོབ་པ་ཞེས་བྱ་བའི་
སྤྲིན་ཆེན་པོའི་ཆར་རབ་ཏུ་འབེབས་སོ། །སེམས་ཅན་རང་སངས་རྒྱས་ཀྱི་ཐེག་པ་ལ་མོས་པ་རྣམས་ལ་རྟེན་ཅིང་འབྲེལ་པར་འབྱུང་བའི་ཚུལ་ཁོང་དུ་ཆུད་པས་མཐའ་གཉིས་
ཀྱི་ལྟ་བ་དང་བྲལ་ཞིང་རྣམ་པར་གྲོལ་བའི་འབྲས་བུ་ཆུད་མི་ཟ་བ་ཞེས་བྱ་བའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །སེམས་ཅན་ཉན་ཐོས་ཀྱི་ཐེག་པ་ལ་མོས་
པ་རྣམས་ལ་ཉོན་མོངས་པའི་རྣམ་པ་ཐམས་ཅད་འཇོམས་པ་ཞེས་བྱ་བའི་ཤེས་རབ་ཀྱི་རལ་གྲིའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་འབེབས་སོ། །སེམས་ཅན་དགེ་བའི་
རྩ་བ་ཤིན་ཏུ་བསྩགས་ཤིང་ཐེག་པ་ལ་ངེས་པར་གྱུར་པ་རྣམས་ལ་དགའ་བ་དང་། སྤྲོ་བ་རབ་ཏུ་བསྒྱུར་བ་ཞེས་བྱ་བ་ཆོས་ཀྱི་སྒོ་སྣ་ཚོགས་མངོན་པར་བསྒྲུབ་པའི་ཆར་

75-1-117a

རབ་ཏུ་འབེབས་སྟེ། ཀྱེ་རྒྱལ་བའི་སྲས་དེ་ལྟར་དེ་བཞིན་གཤེགས་པ་ནི་ཆོས་ཀྱི་སྒོ་བཅུ་པོ་འདི་དག་ལ་སྩོགས་པ་ཚད་མེད་པའི་ཆོས་ཀྱི་སྤྲིན་ཆེན་པོའི་ཆར་སེམས་ཅན་
མ་ལུས་པ་ཐམས་ཅད་ཀྱི་མོས་པ་ཇི་ལྟ་བ་བཞིན་དུ། ཆོས་ཀྱི་དབྱིངས་ཐམས་ཅད་རྒྱས་པར་བཀང་སྟེ། རབ་ཏུ་འབེབས་པ་མཛད་དོ། །ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ། ཆོས་ཀྱི་སེར་སྣ་གང་ཡང་མྱི་མངའ་ཡང་སེམས་ཅན་རྣམ་པ་ཇི་ལྟ་བུར་སྨིན་པའི་ཚུལ་དང་། བསམ་པ་དང་དབང་པོ་དང་
མོས་པ་དང་། བརྩོན་འགྲུས་རྣམ་པ་ཐ་དད་པས་དེ་བཞིན་གཤེགས་པའི་ཆོས་ཀྱི་ཆར་ཆེན་པོ་རྣམ་པ་ཐ་དད་པར་སྣང་བར་གྱུར་ཏོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བཅུ་
པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་གསུང་བརྗོད་པ་ཁོང་དུ་ཆུད་
པར་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་གསུང་དེ་ནི་ཚད་མེད་པ་ཤིན་ཏུ་བསྟན་པ་བཅུས་ཁོང་དུ་ཆུད་པར་བྱ་སྟེ། བཅུ་གང་ཞེ་ན། འདི་ལྟར་ཐམས་ཅད་རྗེས་སུ་སོང་
བའི་ཕྱིར་ནམ་མཁའི་དབྱིངས་ལྟར་ཚད་མེད་པར་ཁོང་དུ་ཆུད་པར་བྱའོ། །མ་ལུས་པའི་མཐར་ཐུག་པས་ཆོས་ཀྱི་དབྱིངས་ལྟར་ཚད་མྱེད་པར་ཁོང་དུ་ཆུད་པར་བྱའོ། །སེམས་ཅན་ཐམས་
ཅད་ཀྱི་སེམས་རབ་ཏུ་ཚིམ་པར་བྱེད་པས། སེམས་ཅན་གྱི་ཁམས་ལྟར་ཚད་མེད་པར་ཁོང་དུ་ཆུད་པར་བྱའོ། །རྣམ་པར་སྟོན་པས་ལས་ལྟར་ཚད་མེད་པར་ཁོང་དུ་ཆུད་པར་བྱའོ། །

75-1-117b

ཤིན་ཏུ་ཞི་བར་བྱེད་པས་ཉོན་མོངས་པ་ལྟར་ཚད་མེད་པར་ཁོང་དུ་ཆུད་པར་བྱའོ། །སེམས་ཅན་རྣམས་ཀྱི་མོས་པ་ཇི་ལྟ་བ་བཞིན་དུ་ཁོང་དུ་ཆུད་པར་བྱེད་པས། སྒྲ་དབྱངས་རྣམ་པ་ཐ་དད་པ་
ལྟར་ཚད་མེད་པར་ཁོང་དུ་ཆུད་པར་བྱའོ། །རྣམ་པར་གྲོལ་བ་ཤིན་ཏུ་རྟོགས་པས་མོས་པ་ཚད་མེད་པ་ལྟར་ཁོང་དུ་ཆུད་པར་བྱའོ། །མཐའ་དང་དབུས་མེད་ཅིང་ས་མཚམས་མེད་པས་
དུས་གསུམ་ལྟར་ཚད་མེད་པར་ཁོང་དུ་ཆུད་པར་བྱའོ། །ཆོས་ཐམས་ཅད་རྣམ་པར་འབྱེད་པས་ཡེ་ཤེས་ལྟར་ཚད་མེད་པར་ཁོང་དུ་ཆུད་པར་བྱའོ། །དེ་བཞིན་གཤེགས་པའི་ཆོས་ཀྱི་དབྱིངས་
ཀྱི་རྗེས་སུ་སོང་བས་སངས་རྒྱས་ཀྱི་ཡུལ་ཕྱིར་མི་ལྡོག་པ་ལྟར་ཚད་མེད་པར་ཁོང་དུ་ཆུད་པར་བྱ་སྟེ། ཀྱེ་རྒྱལ་བའི་སྲས་དེ་ལྟར་དེ་དག་ལ་སྩོགས་པ་མངོན་པར་བསྒྲུབ་པ་ཐ་དད་པ་ཤིན་ཏུ་
བསྟན་པ་བརྒྱ་སྟོང་མང་པོས། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་གསུང་བརྗོད་
པ་ཁོང་དུ་ཆུད་པར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་དོན་འདི་ཉིད་ཡང་བརྟག་པའི་ཕྱིར་ཚིགས་སུ་བཅད་པ་འདི་དག་སྨྲས་སོ། །འཇིག་རྟེན་
འཇིག་པར་འགྱུར་ཚེ་གཞལ་མེད་སྒྲ་དབྱངས་བཞི། །སེམས་ཅན་དགེ་བའི་འབྲས་བུས་བར་སྣང་མཁའ་ལས་འབྱུང་། །བསམ་གཏན་བཞི་ནི་ཞི་བ་སྡུག་བསྔལ་མེད་པ་ཡོད། །དེ་སྐད་སྒྲ་ཐོས་
འདོད་པའི་ཁམས་རྣམས་རྣམ་པར་སྤོང་། །དེ་བཞིན་སྟོབས་བཅུ་མངའ་གསུང་དམ་པ་ཚད་མེད་པ། །སེམས་ཅན་དོན་ཏུ་ཆོས་དབྱིངས་རྣམ་པར་བཀང་ཞིང་བྱུང་། དེས་ནི་སྲིད་པའི་མཚོ་ལས་བརྒལ་

75-1-118a

ཞིང་རྒལ་བར་འགྱུར། །བདེ་གཤེགས་གསུང་དེ་སྐུ་ལ་མེད་དེ་ཐུགས་ལ་མྱིན། །རི་དང་བྲག་དང་རི་སུལ་དག་ལ་གནས་པའི་སྒྲ། །མི་ཡི་སྒྲ་རྙན་གྲག་པ་ཐམས་ཅད་རབ་ཏུ་རྗོད། །གཞན་གྱི་སྒྲ་ཕྱུང་
རྣམ་པར་དམིགས་པས་སྒྲ་དེ་ཕྱུང་། །དེ་ལ་སྒྲ་རྟོག་རྣམ་པ་ཀུན་ཏུ་ཡོད་མ་ཡིན། །སྟོབས་བཅུ་མངའ་བའི་གསུང་དབྱངས་ཆོས་ཉིད་རྣམ་མི་རྟོག །གཞན་གྱི་སྤྱོད་དང་དབང་པོ་ཡོངས་སུ་སྨིན་པས་བྱུང་། །སེམས་ཅན་
མང་པོ་འདུལ་ཞིང་བསམ་པ་དགའ་བར་མཛད། །སྟོབས་བཅུ་མངའ་བ་རྣམས་ལ་རློམ་སེམས་བསྐྱོད་མྱི་མངའ། །ཇི་ལྟར་རྔ་ཆེན་ཆོས་ལ་བསྐུལ་བའི་སྒྲ་ལྡན་པ། །གང་ཚེ་ལྷ་རྣམས་འདོད་ལ་ཞེན་ཅིང་བག་མེད་པ། །དེ་ཚེ་
མཁཡི་དབྱིངས་ལས་ཆོས་ཀྱི་སྒྲ་སྟོན་ཏེ། །སྒྲ་དེ་ཐོས་ཤིང་ལྷ་རྣམས་བག་ཡོད་སྤྱོད་པར་འགྱུར། །དེ་བཞིན་སྟོབས་བཅུ་མངའ་བའི་ཆོས་སྒྲ་ལྡན་པའི་རྔ། །ཕྱོགས་བཅུ་ཀུན་ཏུ་སེམས་ཅན་ཡང་དག་རབ་ཏུ་བསྐུལ། །
རྒྱལ་བའི་གསུང་ནི་སྐྱེ་མེད་འགག་པ་མི་དམྱིགས་སོ། །དེ་ཡི་སྒྲ་ཐོས་སེམས་ཅན་བྱང་ཆུབ་འཐོབ་པར་འགྱུར། །ལྷ་ཡི་དབང་པོ་དབང་བསྒྱུར་ལྷ་རྫས་བརྩེ་བའི་ཚེ། །ལྷ་མོའི་ཁ་དབུགས་གཅིག་ཀྱང་ཡན་
ལག་མང་ལྡན་པས། །ཁ་དབུགས་སྒྲ་དབྱངས་ཅིག་ལས་སྣ་ཚོགས་སྒྲ་མང་འབྱུང་། །སྒྲ་དབྱངས་བརྒྱ་སྟོང་མང་པོ་འབྱུང་ཡང་དེ་ལ་རྣམ་རྟོག་མེད། །དེ་བཞིན་སྟོབས་བཅུ་མངའ་བའི་གསུང་ཅིག་བསྒྲག་པ་ལས། །
སེམས་ཅན་སྙེད་ཀྱི་གསུང་གི་ཡན་ལག་དུས་གཅིག་འབྱུང་། །སེམས་ཅན་ཇི་བཞིན་ཇི་ལྟར་མོས་པར་གསུང་ཉན་ཅིང་། །ཐོས་ནས་ཉོན་མོངས་སྤོང་བྱེད་སྒྲ་ལ་རྟོག་པ་མེད། །ཇི་ལྟར་ཚངས་པ་ཚངས་པའི་
སྟན་ལས་མ་གཡོས་པར། །སྒྲ་དབྱངས་གཅིག་བརྗོད་ཚངས་པ་བསམ་ཡས་དགའ་བར་བྱེད། །འོན་ཀྱང་ཚངས་པའི་དབྱངས་དེ་འཁོར་གྱི་ཕྱིར་མི་འབྱུང་། །འཁོར་རྣམས་དེ་དག་ཁོང་དུ་ཆུད་པར་བྱེད། །

75-1-118b

སྟོབས་བཅུའི་ལེགས་མངའ་ཚངས་པ་སངས་རྒྱས་གདན་བཞུགས་ཤིང་། །གསུང་གཅིག་ཆོས་དབྱིངས་མ་ལུས་བཀང་ཏེ་རབ་ཏུ་སྒྲོག །འཁོར་ལས་མི་འདའ་སངས་རྒྱས་སེར་སྣ་མངའ་བ་མིན། །སེམས་ཅན་དད་
དང་བྲལ་བས་རྒྱལ་བའི་གསུང་མི་ཐོས། །ཇི་ལྟར་ཆུ་རྒྱུན་ཐམས་ཅད་རང་བཞིན་གཅིག་པ་སྟེ། །རོ་འཐུན་མི་རྟོག་དག་ཅིང་ཡན་ལག་བརྒྱད་དང་ལྡན། །ས་སྟེངས་སྣོད་ཀྱི་ཁྱད་པར་གཞན་དང་གཞན་གྱུར་པས། །རྐྱེན་
དང་ཕྲད་གྱུར་ཆུ་ཡི་རྣམ་པ་ཐ་དད་འགྱུར། །དེ་བཞིན་རྒྱལ་སྲས་ཐམས་ཅད་མཁྱེན་གསུང་ཐམས་ཅད་ཀྱང་། །རོ་མཐུན་མི་རྟོག་སངས་རྒྱས་བྱང་ཆུབ་རང་བཞིན་ཡིན། །སེམས་ཅན་སྤྱོད་པའི་ཁྱད་ཀྱིས་རྣམ་
པ་ཐ་དད་འགྱུར། །སེམས་ཅན་བདེ་གཤེགས་གསུང་ལ་གཞན་དང་གཞན་དུ་ཉན། །མ་དྲོས་ཀླུ་ནི་འཛམ་བུའི་གླིང་ཆེན་ཀུན་བཀང་ཞིང་། །ས་གཞི་ངོམས་པར་བྱ་ཕྱིར་ཆར་པའི་རྒྱུན་ཀྱང་གཏོང་། །ལོ་ཐོག་
ནགས་ཚལ་ཆུ་ཀླུང་རིམས་གྱི་སྐྱེ་བར་བྱེད། །འོན་ཀྱང་ཆུ་རྒྱུན་ལུས་ལས་མ་བྱུང་སེམས་ལས་མྱིན། །བཅོམ་ལྡན་འདས་ཀྱང་དེ་བཞིན་ཆོས་ཀྱི་དབྱིངས་བཀང་ཞིང་། །སེམས་ངོམས་བྱ་ཕྱིར་ཆོས་ཀྱི་ཆར་
ཆེན་འབེབས། །དགེ་བ་བརྒྱ་ཆེན་སེམས་ཅན་ཉོན་མོངས་ཞི་བར་མཛད། །རྒྱལ་བའི་གསུང་ནི་ཕྱི་ནང་གང་ན་འང་ཡོད་པ་མིན། །ལག་གིས་འགྲོ་བའི་བདག་པོ་ཡིད་དུ་འོང་བ་ནི། །ཉིན་ཞག་བདུན་
དུ་མཁའ་དབྱིངས་འདི་ལ་སྤྲིན་སྡུད་དོ། །དགོས་པ་མ་གྲུབ་བར་དུ་ཆར་གྱི་རྒྱུན་མི་འབེབས། །ཕན་པའི་དོན་དུ་ཆར་རྒྱུན་ཕྲ་མོ་ཕྱིས་འབེབས་སོ། །སྟོབས་བཅུ་འགྲོ་བའི་དོན་དུ་ཆོས་དབྱིངས་རྒྱས་
མཛད་ཅིང་། །སེམས་ཅན་ཡོངས་སུ་སྨིན་ཕྱིར་དོན་དམ་མྱི་གསུང་སྟེ། །ནམ་ཞིག་སྣོད་དུ་གྱུར་ཚེ་ཟབ་མོའི་ཆོས་ཀྱང་གསུང་། །ཐོས་ནས་མྱི་སྔང་སངས་རྒྱས་ཡེ་ཤེས་འཇུག་པར་འགྱུར། །ཇི་ལྟར་རྒྱ་

75-1-119a

མཚོའི་ཀླུ་ཡི་རྒྱལ་པོ་རྒྱན་ཅན་ནི། །སྤྲིན་ཀྱི་རྒྱན་བཅུ་བསྡུས་ཤིང་ཆར་པ་རབ་ཏུ་འབེབས། །འོན་ཏམ་སྤྲིན་རྒྱན་བརྒྱ་བསྡུས་བརྒྱ་སྟོང་རྒྱན་བསྡུས་ཤིང་། །རོ་གཅིག་ཆར་ལས་རྣམ་པ་
སྣ་ཚོགས་མང་པོ་འབེབས། །སངས་རྒྱས་ཐ་དད་ཡང་དག་མཁྱེན་གྱི་མཐར་ཕྱིན་པའི། །རང་བྱུང་སྒོ་བཅུ་འོན་ཏམ་ཉི་ཤུ་བརྒྱ་གསུང་སྟེ། །གལ་ཏེ་ཡང་ན་བརྒྱ་སྟོང་ཚད་མེད་མང་པོ་གསུང་། །འོན་ཀྱང་
ཆོས་དབྱིངས་རྣམ་པར་འགྱེད་པར་མཛད་པ་མེད། །ལག་འགྲོ་ཀུན་ཀྱི་གཙོ་བོ་ཀླུ་དབང་གངས་ཆེན་མཚོ། །གླིང་བཞི་འདི་དག་སྤྲིན་ཀྱི་དྲ་བས་ཀུན་ཏུ་འགེངས། །གནས་རྣམས་ཀུན་ཏུ་ཆར་པ་རྣམ་པ་
སྣ་ཚོགས་འབེབས། །གངས་ཆེན་མཚོ་བདག་དེ་ལ་གཉིས་སུ་བྱ་བ་མེད། །སངས་རྒྱས་འགྲོ་བ་ཀུན་གཙོ་རྒྱལ་བ་དམ་པ་ཡང་། །ཐུགས་རྗེ་ཆེན་པོའི་སྟོབས་ཀྱིས་སྐུ་སྤྲིན་རྒྱས་བདལ་ཅིང་། 
བྱང་ཆུབ་ལམ་དུ་ཞུགས་ལ་ཆོས་རབ་ཆར་འབེབས་ཏེ། །མི་རྟོག་འཇིག་རྟེན་ཀུན་ལ་གཞན་དང་གཞན་ཡང་གསུང་།། །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། 
བམ་པོ་བཅུ་གཅིག་པ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་
སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས། ཇི་ལྟ་བུར་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་

75-1-119b

དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ནི་སེམས་གྱིས་རྣམ་པར་དགོད་པ་
མ་ཡིན། ཡིད་ཀྱིས་རྣམ་པར་དགོད་པ་མ་ཡིན། རྣམ་པར་ཤེས་པས་རྣམ་པར་དགོད་པ་མ་ཡིན་ཏེ། ཀྱེ་རྒྱལ་བའི་སྲས་དེ་བཞིན་གཤེགས་པའི་ཐུགས་སྐྱེ་བ་ནི། དེ་བཞིན་གཤེགས་པའི་ཡེ་ཤེས་ཚད་
མེད་པས་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། ནམ་མཁའ་ལ་རྟེན་ཅིང་བྱ་བ་ཐམས་ཅད་རྣམ་པར་དགོད་པར་འགྱུར་ཏེ། ནམ་མཁའ་ནི་མི་གནས་པའོ། །ཀྱེ་རྒྱལ་བའི་སྲས་
དེ་བཞིན་གཤེགས་པའི་ཡེ་ཤེས་ལ་རྟེན་ཅིང་། འཇིག་རྟེན་པ་དང་འཇིག་རྟེན་ལས་འདས་པའི་ཤེས་པ་ཐམས་ཅད་རྣམ་པར་དགོད་པ་ཡིན་ཏེ། དེ་བཞིན་གཤེགས་པའི་ཡེ་ཤེས་ནི་མྱི་གནས་
པའོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དང་པོ་འདིས། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱའོ། །
ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། ཆོས་ཀྱི་དབྱིངས་སུ་ནི་ཉན་ཐོས་ཐམས་ཅད་ཀྱང་རྣམ་པར་གྲོལ་བར་འགྱུར་རོ། །རང་སངས་རྒྱས་ཐམས་ཅད་ཀྱང་རྣམ་པར་གྲོལ་ཏེ། བྱང་ཆུབ་
སེམས་དཔའ་ཐམས་ཅད་ཀྱང་ཡང་དག་པར་འབྱུང་མོད་ཀྱི། ཆོས་ཀྱི་དབྱིངས་ལ་འཕེལ་ཞིང་འགྲིབ་པ་མེད་དོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཡེ་ཤེས་ལ་རྟེན་ཅིང་། 
འཇིག་རྟེན་དང་འཇིག་རྟེན་ལས་འདས་པའི་ཤེས་པ་བགྲངས་པ་ཐམས་ཅད་ཀྱང་། རྣམ་པར་དགོད་ཅིང་ལས་དང་བཟོའི་གནས་ཐམས་ཅད་རྣམ་པར་དགོད་ཀྱང་དེ་བཞིན་གཤེགས་པའི་ཡེ་ཤེས་

75-1-120a

ལ་འཕེལ་ཞིང་འགྲིབ་པ་མེད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེས་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། གླིང་ཆེན་པོ་བཞི་དང་། གླིང་ཕྲན་བྱེ་བ་བརྒྱ་ཕྲག་བརྒྱ་བཅུ་དག་ནི་རྒྱ་མཚོ་ཆེན་
པོས་མངོན་པར་སྤགས་པའི་ཕྱིར་གང་དང་གང་དུ་སའི་ཁམས་བཤོང་བ་དེ་དང་དེ་ནས་ཆུ་འབྱུང་སྟེ། རྒྱ་མཚོ་ཆེན་པོ་ལ་རྣམ་པར་རྟོག་པ་མེད་དོ། །ཀྱེ་རྒྱལ་བའི་སྲས་དེ་བཞིན་དུ་སེམས་ཅན་ཐམས་
ཅད་ཀྱི་སེམས་དང་བསམ་པ་ཡང་དེ་བཞིན་གཤེགས་པའི་ཡེ་ཤེས་ཀྱིས་མངོན་པར་བསླན་པས། དེ་དག་དམིགས་པ་གང་དང་། གང་ལ་རྣམ་པར་དཔྱོད་ཅིང་ཆོས་ཀྱི་སྒོ་གང་དང་གང་ལ་བརྩོན་པར་བྱེད་
པ། དེ་དང་དེ་ནས་ཡེ་ཤེས་ཀྱི་སྣང་བ་འབྱུང་སྟེ། དེ་བཞིན་གཤེགས་པའི་ཡེ་ཤེས་རྒྱ་མཚོ་ཆེན་པོ་དེ་ནི་སྙོམས་ཤིང་རྣམ་པར་མྱི་རྟོག་ལ་རིམ་པར་འབྱེད་པ་མྱི་མཛད་ཀྱང་། བསམ་པ་དང་སྦྱོར་བའི་
ཁྱད་པར་གྱིས་དེ་བཞིན་གཤེགས་པའི་ཡེ་ཤེས་སྣང་བའི་ཁྱད་པར་དུ་འགྱུར་བ་ཡང་ཡོད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་གསུམ་པ་འདིས་ཀྱང་། བྱང་ཆུབ་སེམས་དཔའ་
སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་
ལྟ་སྟེ་དཔེར་ན། རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་ཆེན་པོ་ཡོན་ཏན་ཚད་མྱེད་པ་ཕུན་སུམ་ཚོགས་པ་བཞི་ཡོད་དེ། ནོར་བུ་རིན་པོ་ཆེ་དེ་དག་གི་གཟི་བརྗིད་དང་མཐུས། རྒྱ་མཚོ་ཆེན་

75-1-120b

པོར་རིན་པོ་ཆེ་ཐམས་ཅད་འབྱུང་སྟེ། ཀྱེ་རྒྱལ་བའི་སྲས་གལ་ཏེ་རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་དེ་བཞི་མེད་དུ་ཟིན་ན་ནི། རྒྱ་མཚོ་ཆེན་པོའི་ནང་ན་ནོར་བུ་རིན་པོ་ཆེ་གཅིག་ཀྱང་ཡོད་པར་མི་
འགྱུར་རོ། །བཞི་པོ་དེ་དག་ཀྱང་གང་ཞེ་ན་འདི་ལྟ་སྟེ། རིན་པོ་ཆེ་ཐམས་ཅད་ཡང་དག་པར་སྡུད་པ་ཞེས་བྱ་བའི་ནོར་བུ་རིན་པོ་ཆེ་ཆེན་པོ་དང་། མི་ཟད་པའི་མཛོད་ཅེས་བྱ་བའི་ནོར་བུ་
རིན་པོ་ཆེ་ཆེན་པོ་དང་། སྙིང་བླས་མེད་པ་ཞེས་བྱ་བའི་ནོར་བུ་རིན་པོ་ཆེ་ཆེན་པོ་དང་། རྒྱན་ཐམས་ཅད་ཡང་དག་པར་སྡུད་པ་ཞེས་བྱ་བའི་ནོར་བུ་རིན་པོ་ཆེ་ཆེན་པོ་སྟེ། ནོར་བུ་རིན་པོ་ཆེ་ཚད་མེད་པའི་
ཡོན་ཏན་ཕུན་སུམ་ཚོགས་པ་དང་ལྡན་པ་བཞི་ཡོད་དོ། །ཀྱེ་རྒྱལ་བའི་སྲས་ནོར་བུ་རིན་པོ་ཆེ་ཆེན་པོ་དེ་དག་ནི་བསོད་ནམས་ངན་ངོན་དང་ལྡན་པའི་ལྷ་མ་ཡིན་ནམ། ནམ་མཁའ་ལྡིང་ངམ། ཀླུ་འམ་དེ་མ་
ཡིན་པའི་སེམས་ཅན་ཆུ་ལ་གནས་པའི་མིག་གིས་མཐོང་བར་མི་འགྱུར་རོ། །དེ་ཅིའི་ཕྱིར་ཞེ་ན། ནོར་བུ་རིན་པོ་ཆེ་ཆེན་པོ་དེ་བཞི་ནི་ཀླུའི་རྒྱལ་པོ་གངས་ཆེན་མཚོའི་མཛོད་ན་འཁོད་པའི་ཕྱིར་རོ། །ཀྱེ་རྒྱལ་བའི་
སྲས་དག་རིན་པོ་ཆེ་བཞི་པོ་དེ་དག་ནི་གྲུ་བཞིར་འདུག་པ་སྟེ། ཀླུའི་རྒྱལ་པོ་གང་ཆེན་མཚོའི་གནས་ཀྱི་ཕྱོགས་བཞིར་བཀོད་པ་དག་གོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་རྒྱ་མཚོ་ཆེན་པོའི་ནང་ན་ཡེ་ཤེས་ཀྱི་རིན་པོ་ཆེ་ཆེན་པོ་བསོད་ནམས་དང་། ཡེ་ཤེས་དང་ཡོན་ཏན་ཕུན་སུམ་ཚོགས་པ་བཞི་ཡོད་དེ། ཡེ་ཤེས་རིན་པོ་
ཆེ་ཆེན་པོ་དེ་དག་གི་གཟི་བརྗིད་དང་། མཐུས་དེ་བཞིན་གཤེགས་པའི་ཡེ་ཤེས་རྒྱ་མཚོ་ཆེན་པོའི་ནང་ནས་སློབ་པ་དང་། མི་སློབ་པ་ཐམས་ཅད་དང་། རང་སངས་རྒྱས་ཐམས་ཅད་དང་། བྱང་ཆུབ་

75-1-121a

སེམས་དཔའ་ཐམས་ཅད་ཀྱི་ཡེ་ཤེས་རིན་པོ་ཆེ་འབྱུང་སྟེ། ཀྱེ་རྒྱལ་བའི་སྲས་གལ་ཏེ་དེ་བཞིན་གཤེགས་པའི་ཡེ་ཤེས་རྒྱ་མཚོ་ཆེན་པོའི་ནང་ན། ཡེ་ཤེས་རིན་པོ་ཆེ་ཆེན་པོ་དེ་བཞི་མེད་དུ་ཟིན་ན་ནི། 
དེ་བཞིན་གཤེགས་པའི་ཡེ་ཤེས་རྒྱ་མཚོ་ཆེན་པོའི་ནང་ནས་ཆུང་ངུ་ན། བྱང་ཆུབ་སེམས་དཔའ་གཅིག་གི་ཡེ་ཤེས་རིན་པོ་ཆེ་ཡང་འབྱུང་བར་མི་འགྱུར་རོ། །བཞི་པོ་དེ་དག་ཀྱང་གང་ཞེ་ན། འདི་ལྟ་སྟེ། 
ཐབས་མཁས་པ་ཆགས་པ་མེད་པའི་ཡེ་ཤེས་རིན་པོ་ཆེ་ཆེན་པོ་དང་། འདུས་བྱས་དང་འདུས་མ་བྱས་སུ་མཉམ་པའི་ཆོས་རབ་ཏུ་རྟོགས་པའི་ཡེ་ཤེས་རིན་པོ་ཆེ་ཆེན་པོ་དང་། ཆོས་ཀྱི་དབྱིངས་ཐ་མི་དད་ཀྱང་
རྣམ་པ་ཐ་དད་དུ་ཤིན་ཏུ་སྟོན་པའི་ཡེ་ཤེས་རིན་པོ་ཆེ་ཆེན་པོ་དང་། དུས་དང་དུས་མ་ཡིན་པ་ལས་མི་འདའ་ཞིང་དུས་ལ་ཕེབས་པར་བྱེད་པའི་ཡེ་ཤེས་རིན་པོ་ཆེ་ཆེན་པོ་སྟེ། དེ་བཞིན་གཤེགས་པའི་ཡེ་ཤེས་
རིན་པོ་ཆེ་ཆེན་པོ་དེ་བཞི་ཡོད་དོ། །ཀྱེ་རྒྱལ་བའི་སྲས་ཡེ་ཤེས་རིན་པོ་ཆེ་ཆེན་པོ་བཞི་པོ་དེ་དག་ནི། སེམས་ཅན་བསོད་ནམས་ངན་ངོན་དང་ལྡན་པ་རྣམས་ཀྱི་མིག་གིས་མཐོང་བར་མི་འགྱུར་ཏེ། ཡེ་ཤེས་རིན་
པོ་ཆེ་ཆེན་པོ་དེ་བཞི་ནི་དེ་བཞིན་གཤེགས་པའི་ཆོས་ཀྱི་མཛོད་ན་འཁོད་པའི་ཕྱིར་ཏེ། ཀྱེ་རྒྱལ་བའི་སྲས་ཡེ་ཤེས་རིན་པོ་ཆེ་ཆེན་པོ་བཞི་པོ་དེ་དག་ནི་རྣམ་པ་ཀུན་ཏུ་བཟང་སྟེ། ཕྱོགས་བཞིར་རྣམ་པར་
བཀོད་ཅིང་བྱང་ཆུབ་སེམས་དཔའ་ཉེ་བར་འཚོ་བ་དང་། བྱང་ཆུབ་སེམས་དཔའི་ཡེ་ཤེས་སྣང་བས་འཐོབ་པ་དག་སྟེ། ཕྱོགས་བཞིར་བྱང་ཆུབ་སེམས་དཔའ་ཡང་དག་པར་བསྒྲུབ་པའི་ཕྱིར་རྣམ་པར་དགོད་པ་
དག་གོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བཞི་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་

75-1-121b

སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རྒྱ་མཚོ་ཆེན་པོ་དེ་ཉིད་ཀྱི་འོག་ན་ནོར་བུ་རིན་པོ་ཆེ་ཆེན་པོ་དྲག་ཤུལ་གྱི་གཟི་བརྗིད་དང་ལྡན་པ་མཐུ་
ཤིན་ཏུ་ཆེ་བ་བཞི་ཡོད་དེ། ནོར་བུ་རིན་པོ་ཆེ་ཆེན་པོ་དེ་དག་གི་གཟི་བརྗིད་དང་མཐུས། རྒྱ་མཚོ་ཆེན་པོར་བླུགས་པའི་ཆུའི་ཕུང་པོ་ཐམས་ཅད་ཡོངས་སུ་འགྲིབ་པར་འགྱུར་ཏེ། དེ་ཡོད་པས་རྒྱ་མཚོ་ཆེན་
པོ་ཡང་འཕེལ་བ་དང་འགྲིབ་པར་མི་འགྱུར་རོ། །ནོར་བུ་རིན་པོ་ཆེ་ཆེན་པོ་དེ་བཞི་ནི་རྒྱ་མཚོ་ཆེན་པོའི་འོག་གི་མཚམས་ན་གནས་ཏེ། བཞི་གང་ཞེ་ན་འདི་ལྟ་སྟེ། ཉི་མའི་སྙིང་པོ་ཞེས་བྱ་བའི་ནོར་བུ་
རིན་པོ་ཆེ་དང་། བླ་ན་མེད་པ་ཞེས་བྱ་བའི་ནོར་བུ་རིན་པོ་ཆེ་དང་། མེའི་འོད་ཅེས་བྱ་བའི་ནོར་བུ་རིན་པོ་ཆེ་དང་། མ་ལུས་པའི་མཐར་ཐུགས་པ་ཞེས་བྱ་བའི་ནོར་བུ་རིན་པོ་ཆེ་དག་སྟེ། ནོར་བུ་རིན་པོ་ཆེ་
ཆེན་པོ་དེ་བཞི་ཡོད་དོ། །ཀྱེ་རྒྱལ་བའི་སྲས་གལ་ཏེ་རྒྱ་མཚོ་ཆེན་པོ་ལ་ནོར་བུ་རིན་པོ་ཆེ་ཆེན་པོ་དེ་བཞི་མྱེད་དུ་ཟིན་ན་ནི། གླིང་ཆེན་པོ་བཞི་པའི་འཇིག་རྟེན་གྱི་ཁམས་ཐམས་ཅད་ཀྱང་གཅིག་ཏུ་ཆུས་
ཡོངས་སུ་རྒྱས་པར་འགྱུར་ཏེ། ཁོར་ཡུག་དང་ཁོར་ཡུག་ཆེན་པོའི་རི་ལས་ཀྱང་འདས་ཤིང་། ཆུའི་ཕུང་པོས་སྲིད་པའི་རྩེ་མོ་མན་ཆད་དུ་འང་གང་བར་འགྱུར་རོ། །ཀྱེ་རྒྱལ་བའི་སྲས་རྒྱ་མཚོ་
ཆེན་པོར་འདུས་པའི་ཆུའི་ཕུང་པོ་དེ་དག་ཀྱང་ནོར་བུ་རིན་པོ་ཆེ་ཉི་མའི་སྙིང་པོའི་འོད་ཀྱིས་ཕོག་ན་ཆུའི་རང་བཞིན་སྤངས་ནས། འོ་མ་དང་ཞོར་གྱུར་ཏེ་འདུག་གོ། །ནོར་བུ་རིན་པོ་ཆེ་ཆེན་པོ་རླན་མེད་པའི་
འོད་ཀྱིས་ཕོག་ན་འོ་མ་དང་ཞོའི་རང་བཞིན་སྤངས་ནས་མར་གྱི་ཉིང་ཁུ་ལྟ་བུར་འགྱུར་རོ། །མེའི་འོད་ཀྱི་ནོར་བུ་རིན་པོ་ཆེ་ཆེན་པོའི་འོད་ཀྱིས་ཕོག་ན་མར་ཀྱི་སྙིང་ཁུ་ལྟ་བུའི་རང་བཞིན་སྤངས་ཏེ་མེ་ལྟ་

75-1-122a

བུར་འབར་བར་འགྱུར་རོ། །ནོར་བུ་རིན་པོ་ཆེ་ཆེན་པོ་མ་ལུས་པའི་མཐར་ཐུག་པའི་འོད་ཀྱིས་ཕོག་ན། ཐམས་ཅད་ལྷག་མ་མེད་ཅིང་མ་ལུས་པར་མི་སྣང་བར་འགྱུར་རོ། །ཀྱེ་རྒྱལ་བའི་སྲས་
དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་ཀྱི་རྒྱ་མཚོ་ཆེན་པོ་ལ་ཡེ་ཤེས་རིན་པོ་ཆེ་ཆེན་པོ་མཐུ་དང་འོད་ཤིན་ཏུ་ཆེ་བ་བཞི་ཡོད་དེ། ཡེ་ཤེས་
རིན་པོ་ཆེ་ཆེན་པོ་བཞིའི་མཐུ་དང་འོད་ཀྱི་ཕོག་ན། བྱང་ཆུབ་སེམས་དཔའི་སྨོན་ལམ་གྱི་བསམ་པས་བྱུང་བའི་བསོད་ནམས་ཀྱི་ཆུའི་ཕུང་པོ་ཡོངས་སུ་འགྲིབ་པར་འགྱུར་ཏེ། དེ་དག་ཡོད་པས་དེ་བཞིན་
གཤེགས་པའི་ཡེ་ཤེས་ཀྱི་རྒྱ་མཚོ་ཆེན་པོ་གང་བ་དང་འགྲིབ་པར་མི་མངོན་ནོ། །བཞི་པོ་དེ་དག་ཀྱང་གང་ཞེ་ན་འདི་ལྟ་སྟེ། དབའ་རླབས་ཐམས་ཅད་ཞི་བར་བྱེད་པའི་ཡེ་ཤེས་རིན་པོ་ཆེ་ཆེན་པོ་དང་། 
ཆོས་ཀྱི་རྗེས་སུ་འབྲང་ཞིང་སྲིད་པ་ཡོངས་སུ་ཟད་པར་བྱེད་པའི་ཡེ་ཤེས་རིན་པོ་ཆེ་ཆེན་པོ་དང་། ཤེས་རབ་ཀྱི་འོད་ཆེན་པོས་ཤིན་ཏུ་སྣང་བའི་ཡེ་ཤེས་རིན་པོ་ཆེ་ཆེན་པོ་དང་། མུན་པ་མེད་ཅིང་སྣང་བར་
བྱེད་པ་དེ་བཞིན་གཤེགས་པའི་མཉམ་པ་ཉིད་ཀྱི་ཡེ་ཤེས་རིན་པོ་ཆེ་ཆེན་པོ་སྟེ། དེ་བཞིན་གཤེགས་པའི་ཡེ་ཤེས་རིན་པོ་ཆེ་མཐུ་དང་། གཟི་བརྗིད་ཤིན་ཏུ་ཆེ་བ་འདི་བཞི་ཡོད་དོ། །ཀྱེ་རྒྱལ་བའི་
སྲས་དེ་བཞིན་གཤེགས་པའི་ཡེ་ཤེས་རིན་པོ་ཆེ་ཆེན་པོ་འདི་བཞི་ནི་གཟི་བརྗིད་དང་མཐུས་བྱང་ཆུབ་སེམས་དཔའ་ཐམས་ཅད་ཀྱང་དེ་བཞིན་གཤེགས་པའི་ཡེ་ཤེས་མཉམ་པ་ཉིད་འཐོབ་པར་འགྱུར་རོ། །
ཀྱེ་རྒྱལ་བའི་སྲས་དེ་ལྟར་དེ་བཞིན་གཤེགས་པའི་ཡེ་ཤེས་ཀྱི་རྒྱ་མཚོ་ཆེན་པོ་དེ་ལ་བྱང་ཆུབ་སེམས་དཔའ་བསོད་ནམས་དང་། བྱང་ཆུབ་ཀྱི་ཚོགས་ཆེན་པོ་བསྩགས་པ་རྣམས་ཀྱི་དགེ་བའི་རྩ་བའི་དབའ་རླབས་

75-1-122b

ཀྱི་ཤུགས་དྲག་པོ། །ལྷ་དང་མི་དང་ལྷ་མ་ཡིན་གྱི་འཇིག་རྟེན་དུ་བཅས་པས། མི་ཟློགས་ཤིང་བསམ་གྱིས་མི་ཁྱབ་པ་ལྡང་སྟེ། བྱང་ཆུབ་སེམས་དཔའ་དགེ་བའི་རྩ་བའི་རྦ་རླབས་ཀྱི་ཤུགས་བསམ་གྱིས་མྱི་
ཁྱབ་པ་དེ་དག་ལ་དེ་བཞིན་གཤེགས་པའི་ཡེ་ཤེས་རིན་པོ་ཆེ་ཆེན་པོའི་དབའ་རླབས་ཐམས་ཅད་ཞི་བར་བྱེད་པའི་འོད་ཀྱིས་ཕོག་ན། དགེ་བའི་རྩ་བའི་དབའ་རླབས་ཀྱི་ཤུགས་དྲག་པོ་སྤངས་ནས། ཏིང་ངེ་འཛིན་ལ་
རྩེ་གཅིག་ཏུ་གནས་པར་འགྱུར་རོ། །ཆོས་ཀྱི་རྗེས་སུ་འབྲང་ཞིང་སྲེད་པ་ཟད་པར་བྱེད་པའི་ཡེ་ཤེས་རིན་པོ་ཆེ་ཆེན་པོའི་འོད་ཀྱིས་ཕོག་ན། ཏིང་ངེ་འཛིན་གྱི་རོ་དང་གནས་རྣམ་པར་སྤངས་ཏེ། མངོན་པར་ཤེས་པ་
རྒྱ་ཆེན་པོ་མངོན་པར་བསྒྲུབ་པའི་ཚུལ་ལ་གནས་པར་འགྱུར་རོ། །ཤེས་རབ་ཀྱི་འོད་ཆེན་པོས་ཤིན་ཏུ་སྣང་བའི་ཡེ་ཤེས་རིན་པོ་ཆེ་ཆེན་པོའི་འོད་ཀྱིས་ཕོག་ན་མངོན་པར་ཤེས་པ་རྒྱ་ཆེན་པོ་མངོན་པར་བསྒྲུབ་པའི་
ཚུལ་རྣམ་པར་སྤངས་ཏེ། རིགས་པའི་སྣང་བ་ཆེན་པོ་མངོན་པར་བསྒྲུབ་པའི་ཚུལ་ལ་གནས་པར་འགྱུར་རོ། །མུན་པ་མྱེད་ཅིང་སྣང་བ་མེད་པ་དེ་བཞིན་གཤེགས་པའི་མཉམ་པ་ཉིད་ཀྱི་ཡེ་ཤེས་རིན་པོ་
ཆེ་ཆེན་པོའི་འོད་ཀྱིས་ཕོག་ན། རིགས་པའི་སྣང་བ་ཆེན་པོ་མངོན་པར་བསྒྲུབ་པའི་ཚུལ་རྣམ་པར་སྤངས་ཏེ། དེ་བཞིན་གཤེགས་པའི་ས་མཉམ་པ་ཉིད་ཆེད་དུ་བྱ་བ་ཡོངས་སུ་ཞི་བ་ཕྲིན་ལས་
ལྷུན་གྱིས་གྲུབ་པར་འགྱུར་བ་རབ་ཏུ་ཐོབ་པོ། །ཀྱེ་རྒྱལ་བའི་སྲས་ཡེ་ཤེས་རིན་པོ་ཆེ་ཆེན་པོ་འདི་བཞིའི་འོད་སྣང་བས་ཕོག་པའི་བྱང་ཆུབ་སེམས་དཔའ་རྣམས་ནི་དེ་བཞིན་གཤེགས་པའི་མཉམ་
པ་ཉིད་བཞི་པོ་དེ་དག་འཐོབ་པར་འགྱུར་རོ། །ཀྱེ་རྒྱལ་བའི་སྲས་གལ་ཏེ་དེ་བཞིན་གཤེགས་པའི་ཡེ་ཤེས་ཀྱི་རྒྱ་མཚོ་ཆེན་པོའི་ནང་ན་ཡེ་ཤེས་རིན་པོ་ཆེ་ཆེན་པོ་འདི་བཞི་མེད་དུ་ཟིན་ན་ནི། 

75-1-123a

ཆུང་ངུ་ན་བྱང་ཆུབ་སེམས་དཔའ་གཅིག་གི་ཀྱང་དེ་བཞིན་གཤེགས་པའི་ས་མཉམ་པ་ཉིད་འཐོབ་པར་འགྱུར་བའི་གནས་མེད་སྐབས་མེད་དེ། དེ་ནི་གནས་མ་ཡིན་ནོ། །ཀྱེ་རྒྱལ་བའི་སྲས་
ཁོང་དུ་ཆུད་པར་བྱ་བའི་སྒོ་ལྔ་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་
གཞན་ཡང་འདི་ལྟ་སྟེ་དཔེར་ན། འོག་གི་ཆུའི་ཕུང་པོ་ཉེ་བར་བཟུང་བ་ཡན་ཅད། འདུ་ཤེས་མེད་མིན་གྱི་སྐྱེ་མཆེད་ཀྱི་སྲིད་པའི་རྩེ་མོའི་བར་གྱི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་
ཐམས་ཅད་ནམ་མཁའ་ལ་གནས་པ་སྟེ། གཟུགས་མེད་པ་ལ་སྤྱོད་པ་ལ་སེམས་ཅན་གྱི་གནས་དང་། གཟུགས་ལ་སྤྱོད་པའི་སེམས་ཅན་གྱི་གནས་དང་། འདོད་པ་ལ་སྤྱོད་པའི་སེམས་ཅན་
གྱི་གནས་ཇི་སྙེད་པ་དེ་དག་ཐམས་ཅད་ནམ་མཁའ་ལ་གནས་ཤིང་ནམ་མཁའི་དབྱིངས་ལས་བྱུང་བའོ། །དེ་ཅིའི་ཕྱིར་ཞེ་ན། ནམ་མཁའི་དབྱིངས་ཀྱི་ཐམས་ཅད་དུ་ཁྱབ་པའི་ཕྱིར་ཏེ། ནམ་མཁའ་ལ་
གནོད་པ་འམ། མྱི་བདེ་བར་འགྱུར་བ་མེད་ཀྱང་ཁམས་གསུམ་དུ་འབབ་པའི་གྲངས་སུ་ཡང་འགྲོའོ། །ཀྱེ་རྒྱལ་བའི་སྲས་དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་གྲངས་མེད་པ་མ་ལུས་པ་
དག་ན། ཉན་ཐོས་ཀྱི་ཡེ་ཤེས་སམ། རང་སངས་རྒྱས་ཀྱི་ཡེ་ཤེས་སམ། བྱང་ཆུབ་སེམས་དཔའི་ཡེ་ཤེས་སམ། འདུས་བྱས་ལ་སྤྱོད་པའི་ཡེ་ཤེས་སམ། འདུས་མ་བྱས་ལ་སྤྱོད་པའི་
ཡེ་ཤེས་སམ། གང་ཇི་སྙེད་ཡོད་པ་དེ་དག་ཐམས་ཅད་དེ་བཞིན་གཤེགས་པའི་ཡེ་ཤེས་ཀྱི་ནམ་མཁའ་ལ་གནས་ཤིང་། དེ་བཞིན་གཤེགས་པའི་ཡེ་ཤེས་ཀྱི་ནམ་མཁའ་ལས་བྱུང་བའོ། །

75-1-123b

དེ་ཅིའི་ཕྱིར་ཞེ་ན། དེ་བཞིན་གཤེགས་པའི་ཡེ་ཤེས་ཀྱི་ནམ་མཁའི་དབྱིངས་ཀྱི་ཀུན་ཏུ་ཁྱབ་པའི་ཕྱིར་ཏེ། དེ་བཞིན་གཤེགས་པའི་ཡེ་ཤེས་ལ་གནོད་པ་འམ་མི་བདེ་བར་འགྱུར་བ་མེད་ཀྱང་
ཡེ་ཤེས་ཡང་དག་པར་འགྲུབ་པ་རྣམ་པ་ཐ་དད་པར་འགྱུར་བ་ཡང་ཡོད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དྲུག་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རིའི་རྒྱལ་པོ་ཁ་
བ་དང་ལྡན་པའི་རྩེ་མོ་ལ། སྨན་གྱི་རྒྱལ་པོ་རྩ་བ་མ་གྲུབ་པ་ཞེས་བྱ་བ་ཡོད་དེ། དེ་ནི་ས་ཆེན་པོའི་འོག་ན་རྡོ་རྗེའི་དབྱིངས་ཀྱི་ཆུའི་ཕུང་པོའི་གཞིའི་སྟེང་ནས་དཔག་ཚད་བརྒྱ་སྟོང་ཕྲག་དྲུག་བཅུ་
རྩ་བརྒྱད་མངོན་པར་བརྟོལ་ཏེ། གྱེན་དུ་བྱུང་བས་རྩ་བ་ཤིན་ཏུ་བརྟན་པའོ། །སྨན་གྱི་རྒྱལ་པོ་དེའི་རྩ་བའི་འོད་ལས། འཛིམ་བུའི་གླིང་ན་ཡོད་པའི་ཤིང་ཐམས་ཅད་ཀྱི་རྩ་བ་ཆགས་པར་
འགྱུར་ཏེ། སྡོང་པོའི་འོད་ཀྱིས་སྡོང་པོ་ཆགས་པར་འགྱུར་རོ། །ཡལ་གའི་འོད་ཀྱིས་ཡལ་ག་ཆགས་པར་འགྱུར་རོ། །ལོ་མའི་འོད་ཀྱིས་ལོ་མ་ཆགས་པར་འགྱུར་རོ། །མེ་ཏོག་གི་འོད་ཀྱིས་
མེ་ཏོག་ཆགས་པར་འགྱུར་རོ། །འབྲས་བུའི་འོད་ཀྱིས་འབྲས་བུ་ཆགས་པར་འགྱུར་རོ། །སྨན་གྱི་རྒྱལ་པོ་ཆེན་པོ་དེའི་རྩ་བ་སྙིང་པོ་ལས་རྩ་བ་འགྲུབ་པོ། །དེའི་ཕྱིར་ན་རྩ་བ་མ་གྲུབ་
པ་ཞེས་བྱ་སྟེ། སྨན་གྱི་རྒྱལ་པོ་ཆེན་པོ་དེ་ནི་གནས་རྣམ་པ་གཉིས་སུ་མི་སྐྱེ་སྟེ། གཉིས་གང་ཞེ་ན། འདི་ལྟ་སྟེ། སེམས་ཅན་དམྱལ་

75-1-124a

བའི་ནང་དང་ཆུའི་ཕུང་པོ་ལས་མི་སྐྱེའོ། །དེ་གཉིས་ལས་མི་སྐྱེ་ཞེས་ཡོངས་སུ་མི་སྐྱེ་བའི་ཆོས་ཅན་ཡང་མ་ཡིན་ཏེ། འདི་ལྟར་སའི་དཀྱིལ་འཁོར་ཇི་ཙམ་དུ་མཉམ་ཞིང་སྐབས་ཡོད་པ་དེ་ཙམ་དུ་
སྨན་གྱི་རྒྱལ་པོའི་ཆོས་ཡོད་དོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཡེ་ཤེས་སྨན་གྱི་རྒྱལ་པོ་ཆེན་པོ་རྩ་བ་མ་གྲུབ་པ་ཡང་སྔོན་གྱི་ལྷག་པའི་དགོངས་པ་དང་། ཐུགས་རྗེ་ཆེན་པོས་རྩ་བ་
བརྟན་པར་བྱུང་ཞིང་། རྩ་བ་གནས་པ་མེད་པ། དེ་བཞིན་གཤེགས་པ་ཐམས་ཅད་ཀྱི་རིགས་སུ་བྱུང་བ། དུས་གསུམ་གྱི་དགེ་བའི་རྩ་བ་ཐམས་ཅད་ཀྱི་ཡེ་ཤེས་ཀྱི་ཤིང་ཡང་དག་པར་གྲུབ་པ། འཇིག་རྟེན་གྱི་
ཁམས་མ་ལུས་པ་ཐམས་ཅད་དུ་དགེ་བའི་རྩ་བས་ཀུན་ཏུ་ཁྱབ་པ། ངན་སོང་ཐམས་ཅད་རྣམ་པར་ཟློག་པ་དགེ་བའི་རྩ་བའི་རྣམ་པས་བྱུང་བ། ཐབས་མཁས་པ་བསྟན་ཞིང་སྲ་ལ་མི་གཡོ་བའི་
སྡོང་པོ་ཅན། ཕ་རོལ་ཏུ་ཕྱིན་པས་ཆོས་ཀྱི་དབྱིངས་རྒྱས་པར་འགེངས་པའི་ཡལ་ག་ཅན་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་ལོ་མ་ཀུན་ཏུ་
འགེངས་པ་ཅན། གཟུངས་དང་། སྤོབས་པ་དང་། བྱང་ཆུབ་ཀྱི་ཡན་ལག་གི་མེ་ཏོག་ཤིན་ཏུ་རྒྱས་པ་ཅན། ཐམས་ཅད་མཁྱེན་པའི་རྣམ་པར་གྲོལ་བ་རྟོགས་པ་དང་བྲལ་བའི་འབྲས་བུ་ཅན་ཏེ། 
ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་སྨན་གྱི་རྒྱལ་པོ་ཆེན་པོ་རྩ་བ་མ་གྲུབ་པ་ཞེས་བྱ་བ་དེ་ལ། ཅིའི་ཕྱིར་རྩ་བ་མ་གྲུབ་པ་ཞེས་བྱ་ཞེ་ན། ཤིན་ཏུ་རྒྱུན་ཆད་པ་མེད་པ་དང་། 
བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་རྒྱུན་མི་འཆད་ཅིང་། བྱང་ཆུབ་སེམས་དཔའི་སྤྱོད་པ་ལས་ཀྱང་། དེ་བཞིན་གཤེགས་པ་ཉིད་དུ་འགྱུར་ལ། དེ་བཞིན་གཤེགས་པ་ཉིད་ལས་

75-1-124b

ཀྱང་། བྱང་ཆུབ་སེམས་དཔའི་སྤྱོད་པ་འབྱུང་བས་དེའི་ཕྱིར་རྩ་བ་མ་གྲུབ་པ་ཞེས་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་སྨན་གྱི་རྒྱལ་པོ་ཆེན་པོ་རྩ་བ་མ་གྲུབ་པ་དེའི་རྩ་བའི་འོད་ལས་
བྱང་ཆུབ་སེམས་དཔའ་ཐམས་ཅད་འགྲོ་བ་ཐམས་ཅད་ཡོངས་སུ་མི་གཏོང་བའི་སྙིང་རྗེ་ཆེན་པོའི་རྩ་བ་འཛིན་ཏོ། །སྡོང་པོའི་འོད་ལས་བརྩོན་འགྲུས་དང་། ལྷག་པའི་བསམ་པ་དང་ཐབས་མཁས་པའི་
སྡོང་པོ་འཛིན་ཏོ། །ཡལ་གའི་འོད་ལས་ཕ་རོལ་ཏུ་ཕྱིན་པའི་ཡལ་ག་འཛིན་ཏོ། །ལོ་མའི་འོད་ལས་ཚུལ་ཁྲིམས་དང་། བསླབ་པ་དང་སྦྱངས་པའི་ཡོན་ཏན་དང་། སྡོམ་པ་ཐམས་ཅད་ཀྱི་ལོ་མ་
འཛིན་ཏོ། །མེ་ཏོག་གི་འོད་ལས་མཚན་དང་དཔེ་བྱད་བཟང་པོ། དགེ་བའི་རྩ་བ་སྣ་ཚོགས་ཀྱིས་གྲུབ་པའི་མེ་ཏོག་འཛིན་ཏོ། །འབྲས་བུའི་འོད་ལས་མ་སྐྱེས་མ་བྱུང་བའི་བཟོད་པ་ནས། 
སངས་རྒྱས་སུ་དབང་བསྐུར་བའི་སའི་བར་གྱི་འབྲས་བུ་འཛིན་ཏོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་སྨན་གྱི་རྒྱལ་པོ་ཆེན་པོ་རྩ་བ་མ་གྲུབ་པ་དེ་ནི་གཉིས་ནས་མི་སྐྱེ་སྟེ། 
གཉིས་གང་ཞེ་ན། འདི་ལྟ་སྟེ། འདུས་མ་བྱས་ཀྱི་གཡང་དུ་ལྟུང་བ་ཉན་ཐོས་དང་། རང་སངས་རྒྱས་རྣམས་དང་། དབང་པོ་དང་བསམ་པ་ཉམས་པའི་སྣོད་ལྟ་བུ་དང་སྲེད་པའི་ཆུས་གང་བ་
ལས་མི་སྐྱེ་སྟེ། ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་སྨན་གྱི་རྒྱལ་པོ་ཆེན་པོ་དེ་མི་སྐྱེ་བའི་ཆོས་ཅན་ལ་མི་སྐྱེ་ཞེས་ཡོངས་སུ་མི་སྐྱེ་བའི་ཆོས་ཅན་ཡང་མ་ཡིན་ཏེ། 
བྱང་ཆུབ་སེམས་དཔའ་ལྷག་པའི་བསམ་པ་ཆེན་པོ་ཅན། མཉམ་པའི་སེམས་དང་ལྡན་པ་རྣམས་ལ་སྐྱེ་སྟེ། 

75-1-125a

ཇི་ཙམ་དུ་སེམས་ཅན་རྣམས་ཀྱི་མོས་པ་དང་། ལྷག་པའི་བསམ་པ་ཡོད་པ་དེ་ཙམ་དུ་དེ་བཞིན་གཤེགས་པའི་ཡེ་ཤེས་སེམས་ཀྱི་རྒྱལ་པོ་ཆེན་པོ་དེ་རྣམ་པར་སྐྱེ་བའི་ཆོས་ཅན་དུ་འགྱུར་རོ། །ཀྱེ་རྒྱལ་བའི་སྲས་
ལྟོས་དང་། དེ་བཞིན་གཤེགས་པའི་ཡེ་ཤེས་ལ་འཕེལ་ཞིང་འགྲིབ་པ་མེད་ལ་རྩ་བ་གྲུབས་པ་མེད་ཀྱང་གཏན་དུ་རྒྱུན་མི་ཆད་པར་སྣང་བ་ཡིན་ཏེ། ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བདུན་པ་འདི་ཀྱང་
བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེད་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་
ལྟ་སྟེ་དཔེར་ན། མི་འཇིག་པའི་བསྐལ་བ་བྱུང་བའི་ཚེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཉི་མ་བདུན་ཤར་ཅིང་འཚིག་པ་དང་འབར་བ་དང་། རབ་ཏུ་འབར་བ་དང་མེའི་ཕུང་པོ་ཆེན་པོར་
གྱུར་ཏེ། གཅིག་ཏུ་འབར་བར་གྱུར་ནས། རྩ་དང་གེལ་པ་དང་། སྨན་དང་ནགས་ཚལ་ཡན་ཅད་ཁོར་ཡུག་དང་ཁོར་ཡུག་ཆེན་པོའི་བར་དུ་ཚིག་ཅིང་མཐའ་མ་མི་མངོན་པར་འགྱུར་བ་དེའི་ཚེ། མི་ལ་ལ་
ཞིག་གི་རྩྭ་སྐམ་པོ་དུན་པ་རླན་གྱི་བག་མེད་པ། ཁུར་ཆེན་པོ་གཅིག་གཅིག་ཁུར་ཏེ་བཅུག་ན། ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། རྩ་ཁུར་ཅིག་པོ་དེ་ལས་ཆུང་ངུ་ན་རྩྭའི་ཟིགས་མ་གཅིག་ཀྱང་
མ་ཚིག་པ་ཡོད་དམ། སྨྲས་པ། ཀྱེ་རྒྱལ་བའི་སྲས་མ་ཡིན་ཏེ། མ་ཚིག་པ་ཡོད་པར་འགྱུར་བ་ནི་གནས་མེད་སྐབས་མེད་དོ། སྨྲས་པ་ཀྱེ་རྒྱལ་བའི་སྲས་མེའི་ཕུང་པོ་དེའི་ནང་གི་རྩྭའི་ཟེགས་མ་འགའ་ཞིག་
མ་ཚིག་པ་ནི་ཡོད་ཀྱང་སྲིད་ཀྱི། དེ་བཞིན་གཤེགས་པའི་ཡེ་ཤེས་ཀྱིས་ནི་དུས་གསུམ་ན་ཡོད་པའི་སེམས་ཅན་བགྲངས་པ་དང་། བསྐལ་པ་བགྲངས་པ་དང་། ཆོས་བགྲངས་པ་གང་ཡང་ཐུགསུ་མ་ཆུད་

75-1-125b

པ་རྙེད་པར་མི་རུང་སྟེ། དེ་ནི་གནས་མ་ཡིན་ནོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐ་མི་དད་པའི་ཡེ་ཤེས་ཐུགསུ་ཆུད་
པའི་ཕྱིར་རོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བརྒྱད་པ་འདས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་ཐུགས་སྐྱེད་པ་ཁོང་དུ་ཆུད་པར་བྱའོ་ཀྱེ་རྒྱལ་བའི་སྲས་
གཞན་ཡང་འདི་ལྟ་སྟེ་དཔེར་ན། རླུང་གིས་འཇིག་པའི་བསྐལ་པ་བྱུང་བའི་ཚེ། རྣམ་པར་འཐོར་བའི་ཞེས་བྱ་བའི་རླུང་མར་ཆེན་པོ་འབྱུང་སྟེ། དེ་དག་ནི་ཁོར་ཡུག་དང་ཁོར་ཡུག་ཆེན་པོའི་རྡོ་རྗེའི་རི་ཡན་ཅད་སྟོང་གསུམ་
གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་བཤིག་བཅོམ་རྣམ་པར་གཏོར་ཏེ་ཆ་ཤས་ཀྱང་མེད་པར་བྱེད་དེ། དེ་ལ་ཕྱིར་བཟློག་པ་ཞེས་བྱ་བའི་རླུང་མར་ཆེན་པོ་གཞན་ལྡང་བ་ཡོད་དེ། དེ་དག་ནི་སྟོང་གསུམ་གྱི་སྟོང་ཆེན་
པོའི་འཇིག་རྟེན་གྱི་ཁམས་ཀྱི་འཁོར་ཀུན་ནས་ལྡང་སྟེ། རྣམ་པར་འཐོར་བའི་རླུང་མར་ཆེན་པོ་འཇིག་རྟེན་གྱི་ཁམས་གཞན་དུ་མི་འགྲོ་བར་ཕྱིར་ཟློག་གོ། ཀྱེ་རྒྱལ་བའི་སྲས་ཅི་སྟེ་ཕྱིར་ཟློག་པའི་རླུང་མར་ཆེན་པོ་དེ་དག་གི་རྣམ་པར་
འཐོར་བའི་རླུང་མར་ཆེན་པོ་དེ་ཕྱེ་མར་མཆིལ་དུ་ཟིན་ན། ཕྱོགས་བཅུའི་འཇིག་རྟེན་གྱི་ཁམས་ཚད་མེད་གྲངས་མེད་པ་དག་ཀྱང་བཤིག་པར་འགྱུར་རོ། །བཅོམ་པར་འགྱུར་རོ། །གཏོར་བར་འགྱུར་རོ། །ཆ་ཤས་ཀྱང་མི་བཞགས་
པར་འགྱུར་རོ། །ཀྱེ་རྒྱལ་བའི་སྲས་དེ་བཞིན་གཤེགས་པར་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡེ་ཤེས་ཀྱི་རླུང་མར་ཆེན་པོ་ཉོན་མོངས་པ་ཐམས་ཅད་རྣམ་པར་འཐོར་བ་ཡོད་དེ། ཡེ་ཤེས་ཀྱི་
རླུང་མར་ཆེན་པོ་དེས་དེ་བཞིན་གཤེགས་པ་བྱང་ཆུབ་སེམས་དཔའ་ཐམས་ཅད་ཀྱི་ཉོན་མོངས་པའི་བག་ཆགས་རྣམ་པར་འཇོམ་པར་མཛད་དེ། དེ་ལ་འང་དེ་བཞིན་གཤེགས་པ་རྣམས་ཀྱི་ཡེ་ཤེས་ཀྱི་རླུང་མར་ཆེན་པོ་

75-1-126a

ཐབས་མཁས་པས་ཡང་དག་པར་འཛིན་པ་ཞེས་བྱ་བ་རབ་ཏུ་ལྡང་བ་ཡོད་དེ། ཉོན་མོངས་པའི་བག་ཆགས་རྣམ་པར་འཐོར་བའི་ཡེ་ཤེས་གྱི་རླུང་མར་ཆེན་པོ་དེ་དག་གི་བྱང་ཆུབ་སེམས་དཔའ་དབང་པོ་ཡོངས་སུ་མ་སྨྱིན་པ་རྣམས་
ལས་ཕྱིར་ཟློག་གོ། །ཀྱེ་རྒྱལ་བའི་སྲས་དེ་ལ་ཅི་སྟེ་དེ་བཞིན་གཤེགས་པའི་ཡེ་ཤེས་ཀྱི་རླུང་མར་ཆེན་པོའི་དཀྱིལ་འཁོར་དེ་མེད་དུ་ཟིན་ན། དེའི་བྱང་ཆུབ་སེམས་དཔའ་ཚད་མེད་གྲངས་མེད་པ་ཞིག །ཉན་ཐོས་དང་རང་སངས་རྒྱས་ཀྱི་
སར་ལྟུང་བར་འགྱུར་རོ། །ཡེ་ཤེས་ཀྱི་རླུང་མར་ཆེན་པོ་ཐབས་མཁས་པས་ཡང་དག་པར་འཛིན་པ་དེའི་མཐུས། བྱང་ཆུབ་སེམས་དཔའ་རྣམས་ཉན་ཐོས་དང་། རང་སངས་རྒྱས་ཀྱི་ས་ལས་འདས་ཏེ། རང་བྱུང་དེ་བཞིན་གཤེགས་པ་ཉིད་
ལ་རབ་ཏུ་འགོད་དོ། །ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་དགུ་པ་འདིས་ཀྱང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་
སྐྱེ་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་དེ་བཞིན་གཤེགས་པའི་ཡེ་ཤེས་ནི་ཐམས་ཅད་དུ་ཁྱབ་པ་སྟེ། དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་སེམས་ཅན་གྱི་རིས་ན། དེ་བཞིན་གཤེགས་པའི་ཡེ་ཤེས་ཀྱིས་
ཐམས་ཅད་དུ་མ་ཁྱབ་པ་དེ་ལྟ་བུ་གང་ཡང་མེད་དེ། དེ་ཡང་ཅིའི་ཕྱིར་ཞེ་ན། དེ་བཞིན་གཤེགས་པའི་ཡེ་ཤེས་ནི་འདུ་ཤེས་སུ་འཛིན་པས་རྣམ་པར་དགོད་པ་མ་ཡིན་ཏེ། ཐམས་ཅད་མཁྱེན་པའི་ཡེ་ཤེས་གང་དང་གང་
གི་ཡེ་ཤེས་ཆགས་པ་མེད་པའི་ཡེ་ཤེས་ནི་འདུ་ཤེས་དང་། རྣམ་པར་བྲལ་བས་རབ་ཏུ་འབྱུང་ངོ་། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན་རི་མོའི་གཞི་ཆེན་པོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཙམ་ཞིག་ཡོད་པར་
གྱུར་ལ། རི་མོའི་གཞི་ཆེན་པོ་དེ་ལ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རིམ་གྱི་རྫོགས་པར་བྲིས་ཏེ། འདི་ལྟར་ཁོར་ཡུག་ཆེན་པོའི་ཚད་དུ་ནི་ཁོར་ཡུག་ཆེན་པོ་བྲིས། ས་ཆེན་པོའི་ཚད་དུ་ནི་ས་ཆེན་པོ་བྲིས། སྟོང་གཉིས་

75-1-126b

པའི་འཇིག་རྟེན་གྱི་ཁམས་ཀྱི་ཚད་དུ་ནི་སྟོང་གཉིས་པའི་འཇིག་རྟེན་གྱི་ཁམས་བྲིས། སྟོང་གི་འཇིག་རྟེན་གྱི་ཁམས་ཀྱི་ཚད་དུ་ནི་སྟོང་གི་འཇིག་རྟེན་གྱི་ཁམས་བྲིས། གླིང་བཞི་པའི་འཇིག་རྟེན་གྱི་ཁམས་གྱི་ཚད་དུ་ནི་གླིང་བཞི་པའི་འཇིག་
རྟེན་གྱི་ཁམས་བྲིས། རྒྱ་མཚོ་ཆེན་པོའི་ཚད་དུ་ནི་རྒྱ་མཚོ་ཆེན་པོ་བྲིས། འཛམ་བུའི་གླིང་གི་ཚད་དུ་ནི་འཛམ་བུའི་གླིང་བྲིས། ཤར་ཀྱི་ལུས་འཕགས་ཀྱི་གླིང་གི་ཚད་དུ་ནི་ཤར་ཀྱི་ལུས་འཕག་ཀྱི་གླིང་བྲིས། ནུབ་ཀྱི་བན་ལང་སྤྱོད་ཀྱི་གླིང་གི་
ཚད་དུ་ནི་ནུབ་ཀྱི་བན་ལང་སྤྱོད་ཀྱི་གླིང་བྲིས། བྱང་གི་སྒྲ་མི་སྙན་གྱི་གླིང་གི་ཚད་དུ་ནི་བྱང་གི་སྒྲ་མི་སྙན་གྱི་གླིང་བྲིས། རི་རབ་ཀྱི་ཚད་དུ་ནི་རི་རབ་བྲིས། ས་བླ་ན་སྤྱོད་པའི་ལྷའི་གཞལ་མེད་ཁང་གི་ཚད་དུ་ནི་ས་བླ་ན་སྤྱོད་པའི་ལྷའི་གཞལ་མེད་
ཁང་རྣམས་བྲིས། འདོད་པ་ལ་སྤྱོད་པའི་ལྷའི་གཞལ་མེད་ཁང་གི་ཚད་དུ་ནི་འདོད་པ་ལ་སྤྱོད་པའི་ལྷའི་གཞལ་མེད་ཁང་རྣམས་བྲིས། གཟུགས་ལ་སྤྱོད་པའི་ལྷའི་གཞལ་མེད་ཁང་གི་ཚད་དུ་ནི་གཟུགས་ལ་སྤྱོད་པའི་ལྷའི་གཞལ་
མེད་ཁང་རྣམས་བྲིས། གཟུགས་མེད་པ་ལ་སྤྱོད་པའི་ལྷའི་གཞལ་མེད་ཁང་གི་ཚད་དུ་ནི་གཟུགས་མེད་པ་ལ་སྤྱོད་པའི་ལྷའི་གཞལ་མེད་ཁང་རྣམས་བྲིས་པར་གྱུར་ལ་རི་མོའི་གཞི་ཆུ་ཞེང་དུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་
ཁམས་ཙམ་ཡོད་པ་དེ། རྡུལ་ཤིན་ཏུ་ཕྲ་བ་གཅིག་གི་ནང་དུ་བཅུག་པར་གྱུར་ལ་རྡུལ་གཅིག་ལ་ཇི་ལྟ་བ་དེ་བཞིན་དུ་རྡུལ་ཤིན་ཏུ་ཕྲ་བ་མ་ལུས་པ་ཐམས་ཅད་རེ་རེ་ལ་ཡང་དེ་ཙམ་གྱི་རི་མོའི་གཞི་ཆེན་པོ་རེ་རེ་ཡོད་པར་གྱུར་ཏེ། དེ་ནས་སྐྱེས་བུ་མཁས་
པ་ཡིད་གཞུངས་པ། ཁོང་བཟོ་བ་གསལ་བ་དེ་བཞིན་ཉིད་ཁོང་དུ་ཆུད་པའི་རྟོག་པ་དང་ལྡན་པ་ཞིག་སྐྱེས་པར་གྱུར་ཏེ། དེ་ལ་འཕྲུལ་གྱི་མིག་ཀུན་ཏུ་དག་པ་ཤིན་ཏུ་འོད་གསལ་བ་ཡང་བདོག་པར་གྱུར་ལ་དེས་འཕྲུལ་གྱི་མིག་གིས་བལྟས་ན་
མཐོང་བར་གྱུར་ནས་རི་མོའི་གཞི་ཆེན་པོ་ད་ལྟར་ཤིན་ཏུ་ཕྲ་མོའི་རྡུལ་དེ་དག་ལ་འཁོར་ཀྱང་སེམས་ཅན་སུ་དག་ལ་ཡང་ཕན་པར་མ་གྱུར་པས་དེ་འདི་སྙམ་དུ་སེམས་ཏེ། ཀྱེ་མ་བདག་གིས་བརྩོན་འགྲུས་ཀྱི་མཐུ་དང་། སྟོབས་ཤིག་གིས་

75-1-127a

རྡུལ་ཕྲ་མོ་འདི་ཁ་ཕྱེ་སྟེ། རི་མོའི་གཞི་ཆེན་པོ་འདི་དག་འགྲོ་བ་ཐམས་ཅད་ཉེ་བར་འཚོ་བར་བྱའོ། །སྙམ་ནས་དེས་བརྩོན་འགྲུས་ཀྱི་སྟོབས་དང་མཐུ་ཆེན་པོ་བསྐྱེད་དེ་རི་མོའི་གཞི་ཆེན་པོ་དེ་དག་འགྲོ་བ་ཐམས་ཅད་ཀྱི་བསམ་པ་ཇི་ལྟ་བ་
བཞིན་དུ་ཉེ་བར་འཚོ་བར་བྱེད་པ་ཞིག་ཡོད་ན། ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཡེ་ཤེས་ཚད་མེད་པའི་ཡེ་ཤེས་ཆགས་པ་མེད་པའི་ཡེ་ཤེས་སེམས་ཅན་ཐམས་ཅད་ཉེ་བར་འཚོ་བའི་ཡེ་ཤེས་ཀྱང་སེམས་ཅན་ཐམས་ཅད་ཀྱི་
སེམས་ལ་རིལ་གྱི་ཆུད་པར་གནས་ཏེ། སེམས་ཅན་གྱི་སེམས་དེ་དག་ཐམས་ཅད་དེ་བཞིན་གཤེགས་པའི་ཡེ་ཤེས་ཀྱི་ཚད་དང་མཉམ་ཡང་དེ་བཞིན་གཤེགས་པའི་ཡེ་ཤེས་དེ་ནི་བྱིས་པ་འདུ་ཤེས་སུ་འཛིན་པས། རྣམ་པར་
གླགས་པ་རྣམས་མི་ཤེས་ཤིང་ཁོང་དུ་མི་ཆུད་ལ་མངོན་ཏུ་མི་བྱེད་ཉམས་སུ་མྱོང་བར་མི་བྱེད་དེ། དེ་ནས་དེ་བཞིན་གཤེགས་པའི་ཡེ་ཤེས་ཆགས་པ་མེད་པས་སེམས་ཅན་གྱི་ཁམས་ཐམས་ཅད་ལ་རྣམ་པར་གཟིགས་ནས། 
ངོ་མཚར་ཀྱི་དགོངས་པ་སྐྱེ་བར་འགྱུར་ཏེ། ཀྱེ་མ་སེམས་ཅན་འདི་དག་དེ་ལྟར་དེ་བཞིན་གཤེགས་པའི་ཡེ་ཤེས་ཡང་དག་པ་ཇི་ལྟ་བ་བཞིན་དུ་ཡང་མི་ཤེས་ལ། དེ་བཞིན་གཤེགས་པའི་ཡེ་ཤེས་ཀྱང་ཁོང་ན་ཡོད་པ་ངོ་མཚར་ཆེས། 
བདག་གི་སེམས་ཅན་འདི་དག་ཅི་ནས་ཀྱང་རང་རང་གི་འདུ་ཤེས་ཀྱི་མདུད་པ་ཆེན་པོ་འཕགས་པའི་ལམ་གྱིས་སྟོབས་དང་ཤུགས་ཀྱིས་བཀྲོལ་ཏེ། དེ་བཞིན་གཤེགས་པའི་ཡེ་ཤེས་ཁོང་དུ་ཆུད་ཅིང་། དེ་བཞིན་གཤེགས་པའི་
མཉམ་པ་ཉིད་ཀྱང་ཐོབ་པར་འགྱུར་བར་འཕགས་པའི་ལམ་བསྟན་ཏེ། འདུ་ཤེས་ཀྱི་རྣམ་པས་རྣམ་པར་གླགས་པ་ཐམས་ཅད་བསལ་བར་བྱའོ། །ཞེས་ནས་དེ་བཞིན་གཤེགས་པའི་ལམ་བསྟན་པས་དེ་དག་གི་འདུ་ཤེས་
ཀྱི་རྣམ་པ་ཐམས་ཅད་ཡོངས་སུ་བསལ་བར་མཛད་དོ། །དེ་ལྟར་འདུ་ཤེས་ཀྱི་རྣམ་པ་ཐམས་ཅད་ཡོངས་སུ་སེལ་བའི་ཕྱིར། དེ་བཞིན་གཤེགས་པའི་ཡེ་ཤེས་ཚད་མེད་པས་འགྲོ་བ་ཐམས་ཅད་ཡོངས་སུ་འཚོའོ། །

75-1-127b

ཀྱེ་རྒྱལ་བའི་སྲས་ཁོང་དུ་ཆུད་པར་བྱ་བའི་སྒོ་བཅུ་པ་འདིས་ཀྱང་། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཐུགས་སྐྱེ་བ་ཁོང་དུ་
ཆུད་པར་བྱ་སྟེ། ཀྱེ་རྒྱལ་བའི་སྲས་དེ་དག་ལ་སོགས་པ་མངོན་པར་བསྒྲུབ་པ་བརྒྱ་སྟོང་ཚད་མེད་པའི་སྒོས། བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་ཐུགས་སྐྱེ་བ་ཁོང་དུ་ཆུད་པར་བྱའོ། །དེ་ནས་བྱང་
ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་དོན་འདི་ཉིད་ཡང་བརྟག་པར་བྱ་བའི་ཕྱིར་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །སྟོབས་བཅུ་མངའ་བའི་ཐུགས་ནི་ཡེ་ཤེས་མཆོག་ལས་བྱུང་། །རྒྱལ་བའི་ཡེ་
ཤེས་དེ་ཡང་ཇི་ལྟར་བརྟགས་ཅེ་ན། །ཕྱོགས་བཅུ་ཀུན་གྱི་སེམས་ཅན་ཁམས་རྣམས་ཇི་སྙེད་པ། །ཐམས་ཅད་ལུས་མེད་རང་བཞིན་མེད་པའི་ཁམས་ལས་བྱུང་། ཆོས་དབྱིངས་ཀུན་གྱི་སེམས་ཅན་ཁམས་རྣམས་ཇི་སྙེད་པ། །བཟོ་དང་
མཁས་པའི་ཤེས་པ་སྣ་ཚོགས་བདེ་མྱོང་བ། །དེ་དག་ཐམས་ཅད་བདེ་གཤེགས་མེད་ལས་ཐབས་ཀྱི་འབྱུང་། །བདེ་གཤེགས་ཡེ་ཤེས་དེ་ནི་སྔོན་ནས་རང་བཞིན་མེད། །ཆོས་ཀྱི་དབྱིངས་ལ་གནས་ཏེ་དབང་ཅན་ཚོགས་རྣམས་གྲོལ། །ཕྱོགས་བཅུའི་
རང་རྒྱལ་ཐེག་ལ་གནས་པ་ཀུན་ཀྱང་སྟེ། །སངས་རྒྱས་མ་ལུས་པ་ཡང་ཆོས་ཀྱི་དབྱིངསུ་འབྱུང་། །ཆོས་དབྱིངས་དེ་ལ་རྣམ་པར་འཕེལ་ཞིང་འགྲིབ་པ་མེད། །དེ་བཞིན་སངས་རྒྱས་མཁྱེན་ལ་ཤེས་པ་ཀུན་འབྱུང་སྟེ། །སློབ་དང་མི་སློབ་
འདུས་བྱས་འདུས་མ་བྱས་པ་འབྱུང་། །བདེ་གཤེགས་དམ་པའི་ཡེ་ཤེས་འཕེལ་ཞིང་འགྲིབ་བ་མེད། །སངས་རྒྱས་ཡེ་ཤེས་དེ་ལ་སྐྱེ་ཞིང་འཇིག་པ་འང་མེད། །ཇི་ལྟར་གླིང་རྣམས་ཆུ་ཡི་རྒྱལ་པོས་མངོན་བརླན་པས། །ས་སྟེང་གང་འདོད་
བརྐོས་པར་ངེས་པར་ཆུ་འབྱུང་འཐོབ། །ས་ལ་རྣམ་རྟོག་མེད་དེ་ཆུ་ལ་མུ་མེད་པས། །བརྩོན་འགྲུས་སྟོབས་དང་ལྡན་ན་ཕྱོགས་ཀུན་ཆུ་ཡང་འབྱུང་། །ཕྱོགས་བཅུ་མ་ལུས་སེམས་ཅན་ཁམས་རྣམས་ཇི་སྙེད་པ། །དེ་དག་སེམས་ནི་བདེ་

75-1-128a

གཤེགས་མཁྱེན་པས་མངོན་བརླན་པས། །གང་དང་གང་དུ་ལས་བྱས་བརྩོན་འགྲུས་མཐུ་སྐྱེད་པ། །དེ་དང་དེ་ནས་ཡེ་ཤེས་ཆུ་འབྱུང་འཐོབ་པར་འགྱུར། །རིན་ཆེན་མཆོག་བཞི་གངས་ཆེན་མཚོ་ཡི་མཛོད་གནས་
པ། །དེ་དག་མཐུས་ནི་ཆུ་འཛིན་ཆེན་པོར་རིན་ཆེན་འབྱུང་། །ནོར་བུ་རིན་ཆེན་དེ་དག་ཕལ་གྱིས་མི་མཐོང་སྟེ། །དེ་དག་ཕྱོགས་བཞིར་རྣམ་ཕྱེ་གངས་ཆེན་མཚོ་ན་གནས། །བདེ་གཤེགས་ཡེ་ཤེས་བཞི་པོ་ཚད་མེད་དེ་བཞིན་ཏེ། །འགྲོ་བའི་
ཡེ་ཤེས་ངེས་འབྱུང་འཇིག་པར་མི་འགྱུརོ། །ཡེ་ཤེས་ཆེན་པོ་དེ་དག་གཞན་རྣམས་སུས་མི་མཐོང་། །སྟོབས་བཅུ་རྣམས་དང་དབང་བཀུར་ཐོབ་པ་མ་གཏོགས་སོ། །ཆུ་འཛིན་ཆེན་པོའི་མཐའ་ན་རིན་ཆེན་བཞི་ཡོད་དེ། །སྟོབས་ཆེ་གཟི་
བརྗིད་ཆེ་བས་དེ་དག་ཆུ་འགྲིབ་མེད། །དེ་དག་མེད་དུ་ཟིན་ན་གླིང་བཞི་རྒྱས་པར་འགྱུར། །དེ་དག་ཡོད་པས་རྒྱ་མཚོ་འཕེལ་ཞིང་འགྲིབ་པ་འང་མེད། །དེ་བཞིན་བདེ་གཤེགས་ཡེ་ཤེས་རྒྱལ་སྲས་དོན་བརྩོན་པ། །ཆོས་ཀྱི་ཤུགས་
གཅོད་དཔེའ་རླབས་ཤིན་ཏུ་རྣམ་པར་སེལ། །ཤེས་རབ་ཡངས་པའི་ཡེ་ཤེས་མཐའ་དང་དབུས་མེད་སྣང་། །དེ་མེད་གྱུར་ན་རྒྱལ་སྲས་གང་ཡང་འཚང་མི་བརྒྱ། །འོག་གི་གཞི་ནས་བཟུང་སྟེ་སྲིད་པའི་རྩེ་མོའི་བར། །འདོད་དང་
གཟུགས་དང་གཟུགས་མེད་ཁམས་གསུམ་ཐམས་ཅད་ཀྱང་། །བདག་མེད་དབྱིངས་ལ་ལེགས་པར་གནས་པས་གནས་པ་སྟེ། །ནམ་མཁའ་མཐོ་ཞིང་དམའ་བར་འགྱུར་བ་གང་ཡང་མེད། །དེ་བཞིན་བདེ་གཤེགས་ཡེ་ཤེས་
ཤེས་པ་ཀུན་གྱི་རྒྱུ། །སློབ་དང་མི་སློབ་རྣམས་དང་དེ་བཞིན་རང་རྒྱལ་དང་། །བྱང་ཆུབ་སེམས་དཔའ་བདེ་བར་བྱེད་པའི་ཡེ་ཤེས་ཀྱང་། །སངས་རྒྱས་ཡེ་ཤེས་མཆོག་ལ་བདེ་བར་རབ་ཏུ་གནས། །གངས་རི་སྤོ་ལ་གཟི་བརྗིད་
ཆེན་པོའི་སྨན་གྱི་མཆོག །རྩ་བ་གྲུབས་མེད་ཡོད་དེ་དེ་ཡི་གཟི་བརྗིད་མཐུས། །འཛམ་བུའི་གླིང་གི་ཤིང་མཆོག་ཐམས་ཅད་རྣམ་པར་སྐྱེ། །སྙིང་པོས་རྩ་བ་བསྐྱེད་བྱེད་རྩ་བས་སྙིང་པོ་བསྐྱེད། །དེ་བཞིན་བདེ་གཤེགས་

75-1-128b

རིགས་ལས་སངས་རྒྱས་ཡེ་ཤེས་འབྱུང་། །དེ་ཡི་ཡོན་ཏན་མཐུས་ནི་རྒྱལ་འབྱོར་ཡེ་ཤེས་འབྱུང་། །སྤྱོད་པས་བྱང་ཆུབ་འབྱུང་ཏེ་བྱང་ཆུབ་སྤྱོད་པ་འབྱིན། །སེམས་ཡིད་མཉམ་དང་ལྡན་ལ་སངས་རྒྱས་ཡེ་ཤེས་སྐྱེ། །བསྐལ་པ་
འཇིག་དུས་མི་བཟད་བསྐལ་པའི་མེ་འབྱུང་བར། །ལ་ལས་སྦུར་རྩིའི་ཁུར་བོར་མི་ཚིགས་གནས་མེད་དེ། །རྒྱལ་བའི་སྲས་རྣམས་དེ་ནི་མི་སྲིད་སྐབས་མེད་དོ། །རྡོ་རྗེ་ཚིག་པར་བྱེད་ན་རྩྭ་སྐམ་ཅི་ཞིག་སྨོས། རྩ་ལ་མི་ཚིག་
ཇི་སྟེ་གནས་ཡོད་སྲིད་འགྱུར་གྱི། །བདེ་གཤེགས་ཡེ་ཤེས་ཀྱིས་ནི་མ་མཁྱེན་གང་ཡང་མེད། །སེམས་ཅན་དུས་དང་བསྐལ་པ་ཞིང་རྣམས་རབ་ཏུ་མཁྱེན། །དེ་ལྟར་སངས་རྒྱས་ཡེ་ཤེས་ཚད་མེད་མཐའ་ཡང་ཡས། །
བསྐལ་པ་འཇིག་པའི་ཚེ་ན་རྣམ་འཐོར་རླུང་ལྡང་སྟེ། །དེ་ནི་ཁོར་ཡུག་རི་རབ་ཀུན་ཀྱང་རྣམ་པར་འཐོར་བར་བྱེད། །རྣམ་འཐོར་ཕྱིར་ལྡོག་བྱེད་པའི་རླུང་མར་གཞན་མེད་ན། །ཚད་མེད་ཞིང་རྣམས་ཀུན་ཀྱང་རྣམ་པར་འཇིག་པར་འགྱུར། །
དེ་བཞིན་སྟོབས་བཅུ་མངའ་བའི་ཡེ་ཤེས་རླུང་ལྡན་པ། །དེ་དག་བྱང་ཆུབ་སེམས་དཔའི་ཉོན་མོངས་རྣམ་པར་འཐོར། །དེ་ལ་ཐབས་དང་ལྡན་པའི་རླུང་མར་བཞི་ཡོད་དེ། །དེས་ནི་ཡོངས་སུ་བཟུང་བས་ཉན་ཐོས་མི་འགྱུར་རོ། །སྟོང་གསུམ་
ཚད་ཀྱི་རི་མོའི་གཞི་ཞིག་ཡོད་གྱུར་ལ། །རྡུལ་ཕྲན་མ་ལུས་ཀུན་གྱི་བསྒྲུབས་ན་འང་དེ་འདྲ་སྟེ། །སྐྱེས་བུ་མཁས་པ་མིག་ལྡན་ལ་ལས་རྣམ་ཕྱེ་ནས། །རི་མོའི་གཞི་དེ་འགྲོ་ཀུན་ཉེ་བར་འཚོ་བྱས་ནས། །བཅོམ་ལྡན་དེ་ཡང་དེ་བཞིན་
སེམས་ཅན་ཀུན་གྱི་སེམས། །རིལ་གྱིས་བདེ་གཤེགས་མཁྱེན་ཡིན་འདུ་ཤེས་བསྒྲིབས་གྱུར་ཅེས། རྒྱལ་བའི་ཐུགས་རྗེ་བསྐྱེད་ཅིང་འདུ་ཤེས་སྤོང་བར་སྟོན། །འདུ་ཤེས་ཡོངས་སུ་ཤེས་ནས་རྒྱལ་སྲས་ཉེ་བར་འཚོ། །དེ་སྐད་ཅེས་སྨྲས་པ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་

75-1-129a

སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སངས་རྒྱས་ཀྱི་ཡུལ་ཇི་ལྟ་བུར་ཁོང་དུ་ཆུད་པར་བྱེད། དེ་སྐད་ཅེས་སྨྲས་པ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་དེ་ལ་བྱང་ཆུབ་སེམས་དཔའ་སེམས་
དཔའ་ཆེན་པོས་དེ་བཞིན་གཤེགས་པའི་ཡུལ་ནི་ཤེས་རབ་དང་། ཡེ་ཤེས་ཆགས་པ་མེད་ཅིང་བསྒྲིབས་པས། འགྲོ་བ་ཐམས་ཅད་ཡུལ་དུ་གྱུར་པའི་སྒོས་ཁོང་དུ་ཆུད་པར་བྱ་སྟེ། དེ་བཞིན་གཤེགས་པའི་ཡུལ་ནི་འཇིག་རྟེན་ཐམས་ཅད་
ཡུལ་དུ་གྱུར་པ་དང་། ཞིང་ཐམས་ཅད་ཡུལ་དུ་གྱུར་པ་དང་། ཆོས་ཐམས་ཅད་ཡུལ་དུ་གྱུར་པ་དང་། སེམས་ཅན་ཐམས་ཅད་ཡུལ་དུ་གྱུར་པ་དང་། དེ་བཞིན་ཉིད་ཐ་མི་དད་པ་ཡུལ་དུ་གྱུར་པ་དང་། ཆོས་ཀྱི་དབྱིངས་བསྒྲིབས་པ་མེད་
པ་ཡུལ་དུ་གྱུར་པ་དང་། ཡང་དག་པའི་མཐའ་ལ་མཐའ་མེད་པར་ཡུལ་དུ་གྱུར་པ་དང་། ནམ་མཁའི་དབྱིངས་ཚད་མེད་པ་ཡུལ་དུ་གྱུར་པ་དང་། མྱ་ངན་ལས་འདས་པའི་དབྱིངས་ལ་ཡུལ་མེད་པ་ཡུལ་དུ་གྱུར་པའི་སྒོ་ཁོང་དུ་ཆུད་པར་
བྱེད་སྟེ། འགྲོ་བ་ཐམས་ཅད་ཀྱི་ཡུལ་ཇི་ལྟར་ཚད་མེད་པ་དེ་བཞིན་དུ་དེ་བཞིན་གཤེགས་པའི་ཡུལ་ཡང་ཚད་མེད་དེ། མྱ་ངན་ལས་འདས་པའི་ཡུལ་གྱི་བར་དུ་ཇི་ལྟར་ཚད་མེད་ཅིང་ཡུལ་མ་ཡིན་ཏེ། ཐམས་ཅད་གང་ན་ཡང་
མེད་པ་དེ་བཞིན་དུ་དེ་བཞིན་གཤེགས་པའི་ཡུལ་ཡང་ཚད་མྱེད་ཅིང་། ཡུལ་མེད་ལ་ཡུལ་མ་ཡིན་ཏེ། ཐམས་ཅད་གང་ན་ཡང་མེད་དོ། །ཀྱེ་རྒྱལ་བའི་སྲས་འདི་ལྟར་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་སེམས་
ཀྱི་ཡུལ་གྱིས་སངས་རྒྱས་ཀྱི་ཡུལ་ཁོང་དུ་ཆུད་པར་བྱ་སྟེ། ཇི་ལྟར་སེམས་ཀྱི་ཡུལ་ཚད་མེད་ཅིང་མུ་མེད་དེ་མ་བཅིངས་མ་གྲོལ་བ་དེ་བཞིན་དུ་དེ་བཞིན་གཤེགས་པའི་ཡུལ་ཡང་ཚད་མྱེད་ཅིང་མུ་མེད་དེ་མ་

75-1-129b

བཅིངས་མ་གྲོལ་བའོ། །དེ་ཅིའི་ཕྱིར་ཞེ་ན། འདི་ལྟར་སེམས་དེ་ནི་ཇི་ལྟ་བ་ཇི་ལྟར་བསམས་ཤིང་རྣམ་པར་བརྟགས་པ་དེ་ལྟ་དེ་ལྟར་ཚད་མེད་པར་རྣམ་པར་དགོད་པ་ཡིན་ཏེ། ཀྱེ་རྒྱལ་བའི་སྲས་འདི་ལྟ་སྟེ་དཔེར་ན་ཀླུ་རྣམས་ནི་སེམས་ཀྱི་ཁྱད་པར་གྱིས་
ཆར་པའི་རྒྱུན་ཆེན་པོ་འབེབས་ཏེ། ཆར་པའི་རྒྱུན་དེ་ཡང་ཀླུ་རྣམས་ཀྱི་ནང་ནས་བྱུང་བ་འང་མ་ཡིན། ཕྱི་རོལ་ནས་བྱུང་བ་འང་མ་ཡིན་ནོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཡུལ་ཡང་རྣམ་པ་ཇི་ལྟ་ཇི་ལྟ་བུར་བསམས་
ཏེ། རྣམ་པར་བརྟགས་པ་དེ་ལྟ་དེ་ལྟ་བུར་བསམ་གྱིས་མི་ཁྱབ་པར་རྣམ་པར་དགོད་པར་འགྱུར་ཏེ། དེ་ནི་ཕྱོགས་ན་གནས་པ་འང་མ་ཡིན། ཡུལ་ན་གནས་པ་འང་མ་ཡིན་ནོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རྒྱ་མཚོ་ཆེན་
པོ་ལ་ཆུའི་ཕུང་པོ་ཚད་མེད་པ་དེ་དག་ཐམས་ཅད་ཀླུ་རྣམས་ཀྱི་སེམས་ཀྱི་ཁྱད་པར་ལས་བྱུང་བའོ། །ཀྱེ་རྒྱལ་བའི་སྲས་དེ་བཞིན་དུ་ཐམས་ཅད་མཁྱེན་པ་ཉིད་ཀྱི་རྒྱ་མཚོ་ལ་ཆོས་ཀྱི་རྒྱུན་ཆད་མྱེད་པ་གང་ཇི་སྙེད་ཡོད་པ་དེ་དག་ཐམས་
ཅད་སྔོན་གྱི་དགོངས་པའི་སྨོན་ལམ་མངོན་པར་བསྒྲུབ་པའི་ཁྱད་པར་གྱིས་བྱུང་བའོ། །བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་རྒྱ་མཚོ་ཆེན་པོ་ནི་ཇི་ཙམ་ཞིག་ཏུ་
ཚད་མེད་ཐམས་ཅད་མཁྱེན་པའི་ཡེ་ཤེས་ཀྱི་རྒྱ་མཚོ་ནི་ཇི་ཙམ་ཞིག་ཏུ་ཚད་མེད། བྱང་ཆུབ་སེམས་དཔའ་ཀུན་ཏུ་བཟང་པོས་སྨྲས། ཀྱེ་རྒྱལ་བའི་སྲས་གནས་འདི་བསྟན་པ་ནི་བསམ་གྱིས་མི་ཁྱབ་པ་སྟེ། འོན་ཀྱང་དཔེ་ཙམ་
ཞིག་བསྟན་གྱིས་དེ་ཉོན་ཅིག །ཀྱེ་རྒྱལ་བའི་སྲས་རྒྱ་མཚོ་ཆེན་པོར་ནི་འཛམ་བུའི་གླིང་འདི་ནས། ཆུ་ཀླུང་སྟོང་ཕྲག་ཕྱེད་དང་གསུམ་འབབ་བོ། །ནུབ་ཀྱི་བན་ལང་སྤྱོད་ཀྱི་གླིང་ནས་ཆུ་ཀླུང་སྟོང་ཕྲག་ལྔ་འབབ་བོ། །ཤར་གྱི་ལུས་
འཕགས་པོའི་གླིང་ནས་ཆུ་ཀླུང་སྟོང་ཕྲག་ཕྱེད་དང་བརྒྱད་འབབ་བོ། །བྱང་གི་སྒྲ་མི་སྙན་གྱི་གླིང་ནས་ཆུ་ཀླུང་སྟོང་ཕྲག་བཅུ་ཚང་བར་འབབ་སྟེ། ཀྱེ་རྒྱལ་བའི་སྲས་དེ་ལྟར་ན་རྒྱ་མཚོ་ཆེན་པོ་དེར་གླིང་བཞི་པའི་འཇིག་རྟེན་གྱི་ཁམས་

75-1-130a

འདི་ནས་ཆུ་ཀླུང་སྟོང་ཕྲག་ཉི་ཤུ་རྩ་ལྔ་ཚང་བར་རྒྱུན་མྱི་འཆད་པར་འབབ་བོ། །ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། གླིང་ཆེན་པོ་བཞི་ནས་རྒྱ་མཚོ་ཆེན་པོར་འབབ་པའི་ཆུའི་ཕུང་པོ་དེ་ཚད་མྱེད་པ་ཡིན་མོད་བྱང་ཆུབ་
སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་དེ་ནི་ཚད་མེད་གྲངས་མྱེད་དོ། །བྱང་ཆུབ་སེམས་དཔའ་ཀུན་ཏུ་བཟང་པོས་སྨྲས་པ། ཀྱེ་རྒྱལ་བའི་སྲས་གླིང་བཞི་པའི་འཇིག་
རྟེན་གྱི་ཁམས་འདི་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་དག་ཀྱང་ཀླུའི་རྒྱལ་པོ་འོད་ཟེར་བཅུ་པའི་སྤྲིན་ལས། ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་པོ། །ཀྱེ་རྒྱལ་བའི་སྲས་གླིང་
ཆེན་པོ་བཞི་པའི་འཇིག་རྟེན་གྱི་ཁམས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་འོད་ཟེར་བཅུ་པའི་སྤྲིན་ལས། ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དེ་དག་བས་ཀྱང་། 
ཀླུའི་རྒྱལ་པོ་འོད་ཟེར་བརྒྱ་པའི་སྤྲིན་ལས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། 
ཀླུའི་རྒྱལ་པོ་འོད་ཟེར་བཅུ་པའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་འོད་ཟེར་བརྒྱ་པའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་དག་བས་ཀྱང་། ཀླུའི་རྒྱལ་
པོ་རྒྱན་ཆེན་པོའི་སྤྲིན་ལས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་པོ། །ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་
པོ་འོད་ཟེར་བཅུ་པའི་སྤྲིན་ལས་ཆུའི་ཕུང་པོ་ཇི་སྙིད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་འོད་ཟེར་བརྒྱ་པའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་རྒྱན་ཆེན་པོའི་

75-1-130b

སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་དག་ཀྱང་། ཀླུའི་རྒྱལ་པོ་ཡིད་དུ་འོང་བའི་སྤྲིན་ལས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་པོ། །གཞུང་དེ་བཞིན་དུ་དེ་བས་ཀྱང་ཀླུའི་རྒྱལ་པོ་འགྲོ་བར་ཆར་
འབེབས་པའི་སྤྲིན་ལས་ཆེས་མང་བར་འབབ་བོ། །དེ་བས་ཀྱང་ཀླུའི་རྒྱལ་པོ་དགའ་བོ་དང་། ཉེ་དགའ་བོའི་སྤྲིན་ལས་ཆེས་མང་བར་འབབ་བོ། །དེ་བས་ཀྱང་ཀླུའི་རྒྱལ་པོ་འོད་མཐའ་ཡས་པའི་སྤྲིན་ལས་ཆེས་མང་བར་འབབ་བོ། །
དེ་བས་ཀླུའི་རྒྱལ་པོ་ཤུགས་ཆེན་པོར་འཛིན་པའི་སྤྲིན་ལས་ཆེས་མང་བར་འབབ་བོ། །དེ་བས་ཀྱང་ཀླུའི་རྒྱལ་པོ་ཤིན་ཏུ་རྣམ་པར་རྒྱལ་བའི་སྤྲིན་ལས་ཆེས་མང་བར་འབབ་སྟེ། ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་
རྟེན་གྱི་ཁམས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་འོད་ཟེར་བཅུ་པའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་འོད་ཟེར་བརྒྱ་པའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་
པོ་རྒྱན་ཆེན་པོའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་ཡིད་དུ་འོང་བའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་འགྲོ་བར་ཆར་འབེབས་པའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་དགའ་བོ་དང་། 
ཉེ་དགའ་བོའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་འོད་མཐའ་ཡས་པའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་ཤུགས་ཆེན་པོ་འཛིན་པའི་སྤྲིན་ལས་ཇི་སྙེད་ཅིག་འབབ་པ་དང་། ཀླུའི་རྒྱལ་པོ་རྣམ་པར་
རྒྱལ་བའི་སྤྲིན་ལས་ཇི་སྙེད་ཅིག་འབབ་པ་དེ་དག་བས་ཀྱང་ཀླུའི་རྒྱལ་པོ་རྣམ་པར་བསྒྱིངས་པའི་སྤྲིན་ལས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་སྟེ། ཀྱེ་རྒྱལ་བའི་སྲས་ཀླུའི་རྒྱལ་པོ་ཆེན་པོ་འདི་དག་ལ་སྩོགས་པ། 
ཀླུའི་རྒྱལ་པོའི་རིགས་ཁྲག་ཁྲིག་བརྒྱ་བཅུའི་སྤྲིན་ལས་ཆུའི་ཕུང་པོ་ཆེན་པོ་མང་པོ་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་

75-1-131a

འབབ་པ་དང་། ཀླུའི་རྒྱལ་པོ་ཆེན་པོ་བཅུའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོའི་རིགས་ཁྲག་ཁྲིག་བརྒྱ་བཅུ་སོ་སོའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་
ཆེན་པོར་འབབ་པ་དེ་དག་བས་ཀྱང་། ཀླུའི་རྒྱལ་པོ་ཆེན་པོ་གངས་ཆེན་མཚོའི་བུ་ཐུ་བོ་འཛམ་བུའི་རྒྱལ་མཚན་གྱི་སྤྲིན་ལས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་དེ་བཞིན་དུ་ཆུ་ཀླུང་
ཆེན་པོ་དེ་དག་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། སྤྲིན་ཆེན་པོ་དེ་དག་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་དག་བས་ཀྱང་། ཀླུའི་རྒྱལ་པོ་འོད་ཟེར་བཅུ་པའི་གནས་ནས་ཆུའི་ཕུང་
པོ་ཆེན་པོ་ཆེས་མང་བར་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་ཆུ་ཀླུང་ཆེན་པོ་དག་ནས། ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དང་། ཀླུའི་རྒྱལ་པོ་
ཆེན་པོ་སྔ་མ་དེ་དག་གི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དང་། ཀླུའི་རྒྱལ་པོ་ཆེན་པོ་གངས་ཆེན་མཚོའི་བུ་ཐུ་བོ་འཛམ་བུའི་རྒྱལ་མཚན་གྱི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་
འབབ་པ་དང་། ཀླུའི་རྒྱལ་པོ་ཆེན་པོ་འོད་ཟེར་བཅུ་པའི་གནས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་བས་ཀྱང་ཀླུའི་རྒྱལ་པོ་ཆེན་པོ་འོད་ཟེར་བརྒྱ་པའི་གནས་ནས། ཆུའི་ཕུང་པོ་ཆེས་མང་བར་རྒྱ་མཚོ་
ཆེན་པོར་འབབ་བོ་དང་། ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་ཆུ་ཀླུང་ཆེན་པོ་དག་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོ་དེ་དག་དང་། ཀླུའི་རྒྱལ་
པོ་ཆེན་པོའི་རིགས་ཁྲག་ཁྲིག་བརྒྱ་བཅུ་སོ་སོའི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དང་། ཀླུའི་རྒྱལ་པོ་གངས་ཆེན་མཚོའི་བུ་ཐུ་བོ་འཛམ་བུའི་རྒྱལ་མཚན་གྱི་སྤྲིན་ལས་ཆུའི་ཕུང་པོ་ཇི་སྙེད་

75-1-131b

ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོ་འོད་ཟེར་བཅུ་པའི་གནས་ནས། ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོ་འོད་ཟེར་བརྒྱ་པའི་གནས་ནས་ཆུའི་ཕུང་པོ་
ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་དག་བས་ཀྱང་། ཀླུའི་རྒྱལ་པོ་ཆེན་པོ་རྒྱན་ཆེན་པོའི་གནས་ནས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་པོ། །ཀྱེ་རྒྱལ་བའི་སྲས་གཞུང་དེ་བཞིན་དུ་དེ་བཞིན་པས་ཀྱང་ཡིད་དུ་
འོང་བའི་གནས་ནས་ཆེས་མང་བར་འབབ་བོ། །དེ་དག་བས་ཀྱང་འགྲོ་བར་ཆར་འབེབས་པའི་གནས་ནས་ཆེས་མང་བར་འབབ་བོ། །དེ་དག་བས་ཀྱང་དགའ་བོ་དང་ཉེ་དགའ་བོའི་གནས་ནས་ཆེས་མང་བར་འབབ་བོ། །དེ་དག་བས་ཀྱང་
འོད་མཐའ་ཡས་པའི་གནས་ནས་ཆེས་མང་བར་འབབ་བོ། །དེ་དག་བས་ཀྱང་ཤུགས་ཆེན་པོ་འཛིན་པའི་གནས་ནས་ཆེས་མང་བར་འབབ་བོ། །དེ་དག་བས་ཀྱང་ཤིན་ཏུ་རྣམ་པར་རྒྱལ་བའི་གནས་ནས་ཆེས་མང་བར་འབབ་བོ། །དེ་དག་
བས་ཀྱང་ཀླུའི་རྒྱལ་པོ་རྣམ་པར་བསྒྱིངས་པའི་གནས་ནས་ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་ཆུ་ཀླུང་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་
ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོ་བཅུ་པོ་དེ་དག་གི་སྤྲིན་དང་གནས་ནས། ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོའི་རིགས་ཁྲག་ཁྲིག་བརྒྱ་བཅུའི་སྤྲིན་དང་གནས་ནས། ཆུའི་
ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། འཛམ་བུའི་རྒྱལ་མཚན་གྱི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དེ་དག་བས་ཀྱང་། ཀླུའི་རྒྱལ་པོ་ཆེན་པོ་གངས་ཆེན་མཚོའི་སྤྲིན་ཐ་མྱི་དད་པ་ཞེས་བྱ་བ་ལས་
ཆུའི་ཕུང་པོ་ཆེས་མང་བར་རྒྱ་མཚོ་ཆེན་པོར་འབབ་བོ། །ཀྱེ་རྒྱལ་བའི་སྲས་དེ་བཞིན་དུ་གླིང་ཆེན་པོ་བཞི་པའི་འཇིག་རྟེན་གྱི་ཁམས་ཀྱི་ཆུ་ཀླུང་གི་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དང་། ཀླུའི་རྒྱལ་པོ་ཆེན་པོ་སྔ་མ་དེ་དག་གི་

75-1-132a

སྤྲིན་དང་། གནས་ནས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དང་། ཀླུའི་རྒྱལ་པོ་གངས་ཆེན་མཚོའི་བུ་ཐུ་བོ་འཛམ་བུའི་རྒྱལ་མཚན་གྱི་སྤྲིན་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་བབ་པ་དང་། ཀླུའི་
རྒྱལ་པོ་ཆེན་པོ་གངས་ཆེན་མཚོའི་སྤྲིན་ཐ་མྱི་དད་པ་ཞེས་བྱ་བ་ལས་ཆུའི་ཕུང་པོ་ཇི་སྙེད་ཅིག་རྒྱ་མཚོ་ཆེན་པོར་འབབ་པ་དེ་བས་ཀྱང་། ཀླུའི་རྒྱལ་པོ་གངས་ཆེན་མཚོའི་གནས་ནས། ཆུའི་དབལ་རྒལ་ཆེན་པོ་བཻ་ཌཱུརྱ་སྔོན་པོའི་ཁ་
དོག་ལྟ་བུར་འདུག་པ་ཆེས་མང་བར་འབྱུང་སྟེ། དེ་ནི་རྒྱ་མཚོ་ཆེན་པོ་ཐམས་ཅད་ཀྱང་ཆུའི་ཤུགས་ཆེན་པོས་རྒྱས་པར་བྱེད་མོད་ཀྱི་འོན་ཀྱང་རྒྱ་མཚོ་ཆེན་པོ་ནི་དབྲེས་ལས་འདའ་བ་མྱེད་དེ། ཀྱེ་རྒྱལ་བའི་སྲས་རྒྱ་མཚོ་ཆེན་པོ་
དེ་ནི་ཆུའི་ཕུང་པོས་དེ་ལྟར་ཚད་མྱེད་པ་སྟེ། ཇི་ལྟར་ཆུའི་ཕུང་པོས་ཚད་མྱེད་པ་དེ་ལྟར་རིན་པོ་ཆེའི་ཕུང་པོས་ཀྱང་ཚད་མྱེད་དེ། སེམས་ཅན་གྱི་གནས་ཀྱིས་ཀྱང་ཚད་མྱེད་ལ། སེམས་ཅན་ཆེན་པོའི་ལུས་ཀྱི་རྣམ་པས་ཀྱང་ཚད་
མྱེད་ན། ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། རྒྱ་མཚོ་ཆེན་པོ་དེ་ཚད་མྱེད་མྱོད་བྱང་ཆུབ་སེམས་དཔའ་དེ་བཞིན་གཤེགས་པའི་རིགསུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་རྒྱ་མཚོ་ཆེན་པོ་དེ་ནི་དཔེས་བརྗོད་པར་ཡང་
དཀའ་བ་ཙམ་དུ་རྒྱ་ཆེའོ། །བྱང་ཆུབ་སེམས་དཔའ་ཀུན་ཏུ་བཟང་པོས་སྨྲས་པ། ཀྱེ་རྒྱལ་བའི་སྲས་དེ་ལྟར་རྒྱ་མཚོ་ཆེན་པོ་ཚད་མྱེད་པ་དེས་དེ་བཞིན་གཤེགས་པའི་ཡེ་ཤེས་རྒྱ་མཚོ་ཡུལ་ཚད་མྱེད་པའི་བརྒྱའི་ཆར་ཡང་ཉེ་བར་མྱི་
འགྲོ། སྟོང་གི་ཆར་ཡང་ཉེ་བར་མྱི་འགྲོ་བ་ནས་རྒྱུར་བྱ་བའི་བར་དུ་ཡང་ཉེ་བར་མྱི་འགྲོའོ། །ཀྱེ་རྒྱལ་བའི་སྲས་འོན་ཀྱང་བསམ་པ་ཇི་བཞིན་དུ་སེམས་ཅན་གྱིས་རྣམ་པར་རིག་པར་བྱ་བ་ཉེ་བར་བཟུང་སྟེ། རྒྱ་མཚོ་ཆེན་པོ་ལས་དེ་བཞིན་གཤེགས་
པའི་ཡུལ་དཔེར་བླང་གི། དེ་བཞིན་གཤེགས་པའི་ཡེ་ཤེས་རྒྱ་མཚོའི་ཡུལ་ལ་དཔེ་ཡོད་པ་མ་ཡིན་ཏེ། ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་རྒྱ་མཚོའི་ཡུལ་ནི་དཔེ་ལས་འདས་པའོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་ཡེ་ཤེས་

75-1-132b

རྒྱ་མཚོའི་ཡུལ་དེ་ལྟ་བུ་ནི་འདི་ལྟ་སྟེ། ཐུགས་དང་པོ་བསྐྱེད་པ་ནས། བྱང་ཆུབ་སེམས་དཔའི་སྤྱོད་པ་ཐམས་ཅད་རྒྱུན་མ་ཆད་པའི་ཕྱིར་ཡང་དག་པར་བསྒྲུབ་པས་ཀྱང་ཚད་མེད་པར་ཁོང་དུ་ཆུད་པར་བྱའོ། །བྱང་ཆུབ་ཀྱི་
ཕྱོགས་ཀྱི་ཆོས་དང་རིན་པོ་ཆེ་གསུམ་གྱི་རྒྱུན་མི་གཅོད་པས་རིན་པོ་ཆེའི་ཕུང་པོས་ཀྱང་ཚད་མེད་པར་ཁོང་དུ་ཆུད་པར་བྱའོ། །སློབ་པ་དང་མི་སློབ་པ་དང་རང་སངས་རྒྱས་ཐམས་ཅད་ཉེ་བར་འཚོ་བས། འབྱུང་པོ་གནས་པས་ཀྱང་། 
ཚད་མེད་པར་ཁོང་དུ་ཆུད་པར་བྱའོ། །ས་དང་པོ་ལ་གནས་པའི་བྱང་ཆུབ་སེམས་དཔའ་ཡན་ཅད་ཆགས་པ་མེད་པའི་མཐར་ཐུག་པའི་ས་ལ་གནས་པའི་བར་གྱི་བྱང་ཆུབ་སེམས་དཔའ་ཐམས་ཅད་གནས་པས་འབྱུང་པོ་ཆེན་
པོའི་ལུས་རྣམ་པ་ཐ་དད་པས་ཀྱང་ཚད་མེད་པར་ཁོང་དུ་ཆུད་པར་བྱ་སྟེ། ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་ལྟར་དེ་བཞིན་གཤེགས་པའི་ཡེ་ཤེས་རྒྱ་མཚོའི་ཡུལ་འཁོར་བ་ཐམས་ཅད་ཉེ་བར་འཚོ་བ་ནི་ཚད་མེད་པའི་
ཡེ་ཤེས་དང་ལྡན་པའི་ཚུལ་གྱིས་ཁོང་དུ་ཆུད་པར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། དོན་དེ་ཉིད་ཡང་བརྟག་པར་བྱ་བའི་ཕྱིར་ཚིགས་སུ་བཅད་པ་འདི་དག་སྨྲས་སོ། །རྡུལ་མེད་རྣམས་
ཀྱི་ཡུལ་ནི་ཚད་མྱེད་གཞལ་དུ་མྱེད། །སེམས་ཀྱི་ཡུལ་བཞིན་རྣམ་པ་ཀུན་ཏུ་ཚད་མྱེད་དེ། །སེམས་ཀྱིས་མངོན་བསྒྲུབས་ཡིད་ཀྱི་ཡུལ་ནི་ཇི་ལྟ་བ། །དེ་བཞིན་སྟོབས་བཅུ་རྣམས་ཀྱི་ཡུལ་ཡང་ཤེས་པར་བྱ། །ཀླུ་ཡི་དབང་པོ་
གནས་པ་དེ་ཡང་མྱི་གཡོ་བར། །སེམས་ཀྱི་མཐུས་ནི་ཆར་ཆེན་རྒྱུན་ཀྱང་རབ་ཏུ་འབེབས། །དེ་ལ་འང་འོང་དང་འགྲོ་བར་དམྱིགས་པ་མྱེད་པ་སྟེ། །ཀླུ་ཡི་དབང་པོའི་བསམ་པ་ཙམ་གྱིས་ཆར་ཡང་འབབ། །དེ་བཞིན་སྟོབས་བཅུ་གང་དག་ནས་ཀྱང་
བྱོན་པ་མྱེད། །དེ་བཞིན་ཐུབ་པ་གང་དུ་ཡང་བཞུད་པ་མི་དམིགས་ཏེ། །ཐུགས་ཀྱིས་དགོངས་པས་སྐྲ་རྩེ་གཅིག་ལ་འཇུག་པར་ཡང་། །ཆོས་ཀྱི་དབྱིངས་ཀྱི་ཚད་དུ་དེ་དག་ཤིན་ཏུ་འབྱུང་། །རྒྱ་མཚོ་ཆུ་དང་རིན་ཆེན་ཚོགས་ཀྱིས་ཚད་མེད་དེ། །སེམས་ཅན་དག་དང་

75-1-133a

འབྱུང་པོ་གནས་པས་ཚད་ཀྱང་མྱེད། །རོ་གཅིག་རྙོག་པར་མི་ནུས་སེམས་ཅན་དེར་སྐྱེ་པ། །དེ་དག་ཀུན་ཀྱང་ཆུ་བོ་གཞན་ལ་སྤྱོད་མི་བྱེད། །དེ་བཞིན་རྒྱལ་བའི་ཡུལ་ཡང་མཁྱེན་པས་ཚད་མེད་དེ། །རིན་ཆེན་གསུམ་གནས་རིན་ཆེན་
ཚོགས་ཀྱིས་ཚད་ཀྱང་མེད། །སློབ་དང་མི་སློབ་སེམས་ཅན་རྣམས་ཀྱིས་ཚད་མེད་དེ། །ཡེ་ཤེས་མཆོག་དོན་སྤྱོད་པའི་འབྱུང་པོས་ཚད་ཀྱང་མེད།། །།སངས་རྒྱས་རྨད་ག་ཅད་ཅེས་བྱ་བ་ཐེག་པ་ཆེན་པོའི་མདོ། 
བམ་པོ་བཅུ་གཉིས་པ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་
བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྤྱོད་ཡུལ་ཇི་ལྟ་བུར་
ཤེས་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་
ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་སྤྱོད་ཡུལ་ནི་ཆགས་པ་མེད་པའི་སྤྱོད་ཡུལ་དུ་ཤེས་པར་བྱ་སྟེ། ཇི་ལྟར་དེ་བཞིན་ཉིད་ནི་
སྔོན་གྱི་མཐའ་ནས་བྱུང་བ་མ་ཡིན། ཕྱི་མའི་མཐའ་ནས་འཕོས་པ་མ་ཡིན། ད་ལྟར་བྱུང་བས་མངོན་པར་བསྒྲུབ་པ་མ་ཡིན་པ་དེ་བཞིན་དུ་དེ་བཞིན་གཤེགས་པའི་སྤྱོད་ཡུལ་ཡང་མ་སྐྱེས་མ་འཕོས་མངོན་པར་
གྲུབ་པ་མེད་པར་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་ཆོས་ཀྱི་དབྱིངས་ལ་ལུས་མེད་པས་ཆོས་ཀྱི་དབྱིངས་དེ་ནི་ཚད་ཡོད་པ་འང་མ་ཡིན་མེད་པ་འང་མ་ཡིན་ནོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་

75-1-133b

པའི་སྤྱོད་ཡུལ་ལ་ལུས་མེད་པས་དེ་བཞིན་གཤེགས་པའི་སྤྱོད་ཡུལ་དེ་ཡང་ཚད་ཡོད་པ་ཡང་མ་ཡིན། ཚད་མེད་པ་ཡང་མ་ཡིན་ནོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། འདབ་ཆགས་བྱ་ནི་ནམ་མཁའ་ལས་ལྡིང་ཏེ་འགྲོ་ན་
ལོ་བརྒྱར་ཡོང་ཡང་ཇི་སྲིད་དུ་ཕྱིན་པ། དེ་སྲིད་ནི་མ་ཕྱིན་པ་འང་ཡོད་དེ། ནམ་མཁའ་ལ་མཐའ་མེད་པས་སྔ་ཕྱི་ཁྱད་པར་མེད་དེ། ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་སྤྱོད་ཡུལ་ཡང་བསྐལ་པ་བྱེ་བ་ཁྲག་
ཁྲིག་བརྒྱ་ཕྲག་སྟོང་དུ་བསྟན་ཀྱང་དེ་སྙེད་ནི་མ་བསྟན་པ་འང་ཡོད་དེ། དེ་ནི་དེ་བཞིན་གཤེགས་པའི་སྤྱོད་ཡུལ་ལ་མུ་མེད་པའི་ཕྱིར་རོ། །ཀྱེ་རྒྱལ་བའི་སྲས་དེ་ལྟ་བུའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་རྣམས་ཆགས་པ་མེད་པའི་སྤྱོད་ཡུལ་ལ་མི་གནས་པའི་ཚུལ་གྱིས་བཞུགས་ཤིང་སེམས་ཅན་ཐམས་ཅད་ལ་སྤྱོད་ཡུལ་དེ་འང་སྟོན་པ་མཛད་དོ། །སེམས་ཅན་ཆགས་པ་སྣ་ཚོགས་ལ་
མངོན་པར་ཞེན་པ་རྣམས་ཀྱང་ཆགས་པའི་ལམ་དེ་ཡང་དེ་ནས་ཡོངས་སུ་ཟློག་པར་མཛད་དོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། ནམ་མཁའ་ལྡིང་གི་རྒྱལ་པོ་ཆེན་པོའི་སྤྱོད་ཡུལ་ནི་ནམ་མཁའ་སྟེ། ནམ་མཁའ་
ལ་གནས་ཤིང་རང་གི་མྱིག་ཡོངས་སུ་དག་པས་ཀླུའི་གནས་སུ་བལྟས་ཏེ། རྒྱ་མཚོ་ཆེན་པོའི་ཆུའི་ཕུང་པོ་ཆེན་པོ་ནམ་མཁའ་ལྡིང་གི་ཤུགས་དྲག་པོ་དང་། གཤོག་པའི་རླུང་ཆེན་པོའི་མཐུས་གཡས་གཡོན་
དུ་ཕྱེ་སྟེ། བསལ་ནས་ཀླུ་འམ་ཀླུའི་བུད་མེད་དུས་ཡོངས་སུ་སྨྱིན་ཏེ་ཚེའི་མཐའ་ཕྱིན་པ་འཛིན་ཅིང་འབྱིན་ཏོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་ནམ་མཁའ་ལྡིང་གི་རྒྱལ་པོ་ཆེན་པོ་ཆགས་པ་མེད་
པའི་སྤྱོད་ཡུལ་མངའ་བ་ཡང་སྒྲིབ་པ་མེད་པའི་སྤྱོད་ཡུལ་ལ་ཞུགས་ཤིང་། དེ་བཞིན་གཤེགས་པའི་སྤྱོད་པ་བླ་ན་མེད་པ་རྣམ་པར་དག་པས་ཆོས་ཀྱི་དབྱིངས་ཐམས་ཅད་དུ་སེམས་ཅན་ཐམས་ཅད་ཀྱི་གནས་ལ་

75-1-134a

གཟིགས་ནས། དེ་བཞིན་གཤེགས་པའི་སྟོབས་ཀྱིས་ཤུགས་དང་ལྡན་པའི་ཤེས་རབ་དང་། ཡེ་ཤེས་ཀྱི་གཤོག་པས་འཁོར་བའི་རྒྱ་མཚོ་ཆེན་པོ་སྲིད་པའི་ཆུས་གང་བ་ཕྱེ་སྟེ་བསྩལ་ནས། སེམས་
ཅན་དབང་པོ་ཡོངས་སུ་དག་ཅིང་སྔོན་དགེ་བའི་རྩ་བའི་ཚོགས་བསྩགས་པར་གྱུར་པ། སངས་རྒྱས་ཀྱི་ཆོས་ཀྱི་སྣོད་དུ་གྱུར་པ་རྣམས་འཁོར་བའི་རྒྱ་མཚོ་ནས་བཏོན་ཏེ། དེ་བཞིན་གཤེགས་པའི་ཆོས་ཀྱི་སྤྱོད་ཡུལ་
ལ་རབ་ཏུ་དགོད་པ་མཛད་ཀྱང་དེ་བཞིན་གཤེགས་པ་ནི་ཆགས་པ་མེད་པའི་སྤྱོད་པའི་ལམ་ལ་བཞུགས་པས་སྤྲོས་པ་ཐམས་ཅད་ཡོངས་སུ་ཆད་དེ། རྟོག་པ་མྱི་མངའ་རྣམ་པར་རྟོག་པ་མི་མངའོ། །ཀྱེ་རྒྱལ་བའི་སྲས་
འདི་ལྟ་སྟེ་དཔེར་ན། ཉི་མ་དང་ཟླ་བའི་དཀྱིལ་འཁོར་དག་ནི་འགྲོ་བ་ཐམས་ཅད་ཉེ་བར་འཚོ་བ་སྟེ། གཅིག་པུ་སྤྱོད་ཅིང་གྲོགས་མེད་ཀྱང་གཞན་གྱིས་མི་ཐུབ་ཅིང་གནས་པ་མེད་ལ་ནམ་མཁའི་དབྱིངས་ལ་རྒྱུ་
ཞིང་འགྲོ་བ་དང་། འོང་བར་མངོན་ཡང་དེ་དག་ནི་བདག་ཅག་གང་དུ་འདོང་། གང་ནས་འགྲོ་སྙམ་དུ་སེམས་པ་མེད་དོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པའི་ཉི་ཟླ་རྣམས་ཀྱང་སྤྱོད་ཡུལ་
མྱ་ངན་ལས་འདས་པ་མངའ་བ་དག་སྟེ། རང་བཞིན་ཉིད་ཀྱི་ཆོས་ཀྱི་དབྱིངས་ཐམས་ཅད་དུ་སྤྱོད་ཅིང་གཤེགས་པ་ཡང་དག་པར་སྟོན་པ་མཛད་དེ། སངས་རྒྱས་ཀྱི་ཕྲིན་ལས་ཐམས་ཅད་རྒྱུན་མི་འཆད་
པས། འགྲོ་བ་ཐམས་ཅད་ཉེ་བར་འཚོ་ཡང་གཤེགས་པ་དང་། བཞུད་པར་རྣམ་པར་རྟོག་པ་འམ་སྤྲོས་པ་མི་མངའ་སྟེ། གཅིག་ཏུ་སྤྱོད་ཅིང་འདྲ་བ་མེད་པས་ཐུབ་པ་མེད་ལ་མི་གནས་ཤིང་ཆགས་པ་མེད་
པར་སྤྱོད་ཀྱང་དེ་དག་འཕོ་བ་དང་སྐྱེ་བ་དང་། ཡུམ་གྱི་སྐུ་ན་བཞུགས་པ་དང་། བལྟམས་པ་དང་མངོན་པར་འབྱུང་བ་དང་། དཀའ་བ་སྤྱོད་པ་མཛད་པ་དང་། སྙིང་པོ་བྱང་ཆུབ་ཏུ་གཤེགས་པ་དང་། 

75-1-134b

བདུད་འདུལ་བ་དང་། བྱང་ཆུབ་ཏུ་རྣམ་པར་འཚང་རྒྱ་བ་དང་། ཆོས་ཀྱི་འཁོར་ལོ་སྐོར་བ་དང་། ཡོངས་སུ་མྱ་ངན་ལས་འདས་པ་ཆེན་པོ་སྟོན་པ་ཡང་སྣང་ཞིང་ཡོད་དོ། །འོན་ཀྱང་དེ་དག་ལ་བདག་ཅག་གིས་གང་དུ་སྐྱེ་
བར་བྱ། གང་དུ་མྱ་ངན་ལས་འདའ་བར་བྱ་སྙམ་དུ་དགོངས་པར་མི་མཐོང་། །ཀྱེ་རྒྱལ་བའི་སྲས་དེ་ལྟར་ཚུལ་ཚད་མྱེད་པ་དང་། རྣམ་པ་ཚད་མེད་པར་བྱང་ཆུབ་སེམས་དཔའ་སེམས་དཔའ་ཆེན་པོས། 
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྤྱོད་ཡུལ་ཁོང་དུ་ཆུད་པར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། 
དོན་འདི་ཉིད་ཡང་བརྟག་པར་བྱ་བའི་ཕྱིར་ཚིགས་སུ་བཅད་པ་འདི་དག་སྨྲས་སོ། །དེ་བཞིན་ཉིད་ནི་ནམ་ཡང་མ་སྐྱེས་འཇིག་པ་མེད། །ནམ་ཡང་ཕྱོགས་ན་མི་གནས་མི་སྣང་དེ་བཞིན་ཉིད། །དེ་བཞིན་ཕན་
མཛད་རྣམས་ཀྱི་སྤྱོད་ཡུལ་ཚད་མེད་དེ། །དངོས་ཉིད་དེ་བཞིན་ཉིད་མཚུངས་དུས་ལས་རྣམ་པར་འདས། །ཇི་ལྟར་ཆོས་དབྱིངས་དབྱིངས་དེ་དབྱིངས་ཉིད་མ་ཡིན་ལ། །ཚད་ཡོད་མ་ཡིན་དེ་ལྟར་ཚད་མེད་མ་
ཡིན་པ། །དེ་བཞིན་ཡོན་ཏན་མངའ་བའི་སྤྱོད་ཡུལ་ཚད་མེད་དེ། །སྔོན་ནས་ལུས་མེད་པས་ན་ཚད་ཡོད་མ་ཡིན་ནོ། །བར་སྣང་མཁའ་ལ་ཁྲག་ཁྲིག་ལོ་གྲངས་བྱ་ལྡིང་བ། །མཁའ་ཡི་དབྱིངས་ལ་དང་པོ་དེ་དང་ཐ་
མར་འདྲ། །རྒྱལ་བའི་སྤྱོད་ཡུལ་བསྐལ་པ་བརྒྱ་གྲངས་བཤད་བྱས་ཀྱང་། །ཇི་སྙེད་བརྗོད་པ་དེ་སྙེད་ཡོན་ཏན་མ་བརྗོད་ཡོད། །ནམ་མཁའ་ལྡིང་ནི་མཁའ་གནས་ཀླུ་ལ་རྣམ་པར་ལྟ། །ཆུ་ཆེན་ཡོངས་ཕྱེ་ཀླུ་
དང་ཀླུ་ཡི་བུ་མོ་འདྲེན། །སྟོབས་བཅུ་རང་གི་མཐུ་ཡིས་ཉོན་མོངས་རྣམ་སེལ་ཞིང་། །དགེ་རྩ་ལེགས་པར་བྱས་པ་འདུས་བྱས་ཁམས་ནས་འབྱིན། །ཉི་མ་ཟླ་བ་མཁའ་དབྱིངས་ལས་ཤུགས་ཀྱིས་རྒྱུ་བ། །སེམས་

75-1-135a

ཅན་བདེ་བ་བསྐྱེད་ཀྱང་རྟོག་པ་ཡོད་པ་མྱིན། །བཅོམ་ལྡན་འདས་ཀྱང་དེ་བཞིན་ཆོས་ཀྱི་དབྱིངས་གཤེགས་ཤིང་། །སེམས་ཅན་མང་པོ་འདུལ་ཡང་རྣམ་པར་རྟོག་མི་མངའ། །དེ་སྐད་ཅེས་སྨྲས་པ་དང་། བྱང་
ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་
བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟ་བུར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྫོགས་པར་བྱང་ཆུབ་པ་ཁོང་དུ་ཆུད་པར་བྱ། དེ་སྐད་ཅེས་
སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །
ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས། དོན་ཐམས་ཅད་རྣམ་པར་བྱང་བ་མཉམ་པ་ཉིད་དང་། ཆོས་ཐམས་ཅད་ལ་ནེམ་ནུར་མེད་ཅིང་གཉིསུ་མེད་པ་རྗེས་སུ་རྟོགས་པས། 
དེ་བཞིན་གཤེགས་པ་རྣམས་ཀྱི་མངོན་པར་རྫོགས་པར་བྱང་ཆུབ་པ་ཁོང་དུ་ཆུད་པར་བྱའོ། །མཚན་མ་མེད་པ་རྗེས་སུ་རྟོགས་པ་དང་། རྒྱུ་བ་མེད་པ་རྗེས་སུ་རྟོགས་པ་དང་། ཐོགས་པ་མེད་པ་རྗེས་སུ་རྟོགས་
པ་དང་། མཐའ་དང་དབུས་མེད་པ་རྗེས་སུ་རྟོགས་པ་དང་། མུ་མེད་པར་ཁྱབ་པ་རྗེས་སུ་རྟོགས་པ་དང་། མཐའ་དང་མཐའ་མེད་པ་ཡོངས་སུ་སྤངས་པའི་དབུས་གྱི་གནས་ཁོང་དུ་ཆུད་པ་དང་། ཡི་གེ་དང་
སྒྲ་དང་བརྗོད་པ་འབྱུང་བ་ཐམས་ཅད་རྗེས་སུ་རྟོགས་པ་དང་། སེམས་ཅན་ཐམས་ཅད་ཀྱི་སེམས་དང་སྤྱོད་པའི་རྣམ་པར་རྟོག་པ་ཐམས་ཅད་དང་། བསམ་པ་དང་དབང་པོ་དང་། ཉོན་མོངས་པ་དང་བག་

75-1-135b

ཆགས་དང་། བག་ལ་ཉལ་བ་དང་། རང་བཞིན་མངོན་སུམ་དུ་རྗེས་སུ་རྟོགས་པ་དང་། དུས་གསུམ་ཐམས་ཅད་སེམས་ཀྱི་སྐད་ཅིག་གཅིག་གི་ཡེ་ཤེས་ཀྱིས་རྗེས་སུ་རྟོགས་པས་དེ་བཞིན་གཤེགས་པ་རྣམས་
གྱིས་མངོན་པར་རྫོགས་པར་བྱང་ཆུབ་པ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། རྒྱ་མཚོ་ཆེན་པོ་ལ་གླིང་བཞི་པའི་སེམས་ཅན་ཐམས་ཅད་ཀྱི་ལུས་ཀྱི་གཟུགས་བསྙན་ལྟ་བུར་སྣང་
སྟེ། དེའི་ཕྱིར་རྒྱ་མཚོ་ཆེན་པོ་བཞི་ཞེས་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་མངོན་པར་རྫོགས་པར་བྱང་ཆུབ་པ་ལ། སེམས་ཅན་ཐམས་ཅད་ཀྱི་སེམས་དང་དབང་པོ་དང་། བསམ་པ་རྣམ་པ་ཐ་དད་པ་
རྣམས་སྣང་བ་མེད་པའི་རང་བཞིན་གྱིས་ཡོངས་སུ་སྣང་བར་འགྱུར་ཏེ། དེའི་ཕྱིར་དེ་བཞིན་གཤེགས་པ་མངོན་པར་རྫོགས་པར་བྱང་ཆུབ་པ་ཞེས་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པའི་མངོན་པར་རྫོགས་
པར་བྱང་ཆུབ་པ་དེ་ནི་ཡི་གེ་ཐམས་ཅད་ཀྱིས་བསྟན་པ་མ་ཡིན་ནོ། །དབྱངས་ཐམས་ཅད་ཀྱིས་བརྗོད་པ་མ་ཡིན་ནོ། །ཐ་སྙད་ཐམས་ཅད་ཀྱིས་སྨོས་པ་མ་ཡིན་མོད་ཀྱི། འོན་ཀྱང་གཞན་གྱི་རྣམ་
པར་རིག་པ་ཉེ་བར་བཟུང་སྟེ། དེ་བཞིན་གཤེགས་པའི་མངོན་པར་རྫོགས་པར་བྱང་ཆུབ་པ་བསྟན་པར་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་མངོན་པར་བྱང་ཆུབ་པའི་ཚེ། སེམས་ཅན་ཐམས་ཅད་ཀྱི་ཚད་ཇི་སྙེད་པ་དེ་སྙེད་གྱི་ཚད་གྱི་སྐུ་ཀུན་ནས་གནས་པར་འགྱུར་རོ། །ཆོས་ཐམས་ཅད་ཀྱི་ཚད་ཇི་སྙེད་པ་དང་། ཞིང་ཐམས་ཅད་ཀྱི་ཚད་ཇི་
སྙེད་པ་དང་། དུས་ཐམས་ཅད་ཀྱི་ཚད་ཇི་སྙེད་པ་དང་། དེ་བཞིན་གཤེགས་པ་ཐམས་ཅད་ཀྱི་ཚད་ཇི་སྙེད་པ་དང་། སངས་རྒྱས་ཐམས་ཅད་ཀྱི་ཚད་ཇི་སྙེད་པ་དང་། ཐ་སྙད་ཐམས་ཅད་ཀྱི་ཚད་ཇི་སྙེད་པ་དང་། 

75-1-136a

དེ་བཞིན་ཉིད་དང་ཆོས་ཀྱི་དབྱིངས་ཀྱི་ཚད་ཇི་སྙེད་པ་དང་། ནམ་མཁའི་དབྱིངས་དང་ཆགས་པ་མེད་པའི་དབྱིངས་ཀྱི་ཚད་ཇི་སྙེད་པ་དང་། མངོན་པར་བསྒྲུབ་པའི་དབྱིངས་དང་། རྣམ་པར་སྤྱོད་པའི་དབྱིངས་ཀྱི་ཚད་ཇི་སྙེད་
པ་དང་། མྱ་ངན་ལས་འདས་པའི་དབྱིངས་ཀྱི་ཚད་ཇི་སྙེད་པ་དེ་སྙེད་ཀྱི་སྐུ་ཀུན་ནས་གནས་པར་འགྱུར་རོ། །ཀྱེ་རྒྱལ་བའི་སྲས་དེ་བཞིན་དུ་སྐུའི་ཚད་ཇི་སྙེད་པ་དེ་སྙེད་ཀྱི་ཚད་ཀྱི་གསུང་ཡང་ཀུན་ནས་གནས་པར་འགྱུར་རོ། །སྐུ་
དང་གསུང་གི་ཚད་ཇི་སྙེད་དུ་ཆགས་པ་མེད་པའི་དགོངས་པ་ཀུན་ནས་གནས་པར་འགྱུར་ཏེ། དེ་དེ་ལྟ་བུར་ཚད་མེད་པའི་སྐུ་དང་། གསུང་དང་དགོངས་པའི་ཕྲིན་ལས་འཁོར་གསུམ་ཡོངས་སུ་དག་པ་བརྙེས་པས་རང་གི་སྐུ་དེ་
ཉིད་ལས་སེམས་ཅན་ཐམས་ཅད་མངོན་པར་འཚང་རྒྱ་བའི་དམྱིགས་པ་སྟོན་ཏོ། །དེ་བཞིན་དུ་སེམས་ཅན་ཐམས་ཅད་ཀྱང་མྱ་ངན་ལས་འདས་པ་ཞི་བའི་དབྱིངས་སུ་ཡང་དག་པར་གཞོལ་བའི་བར་དུ་རབ་ཏུ་སྟོན་ཏེ། དེས་
ནི་འདི་ལྟར་ཐམས་ཅད་དངོས་པོ་མེད་པའི་རང་བཞིན་དང་། མཚན་ཉིད་མེད་པའི་རང་བཞིན་དང་། མི་སྐྱེ་མི་འགག་པའི་རང་བཞིན་དང་། བདག་ལ་བདག་མེད་པའི་རང་བཞིན་དང་། སེམས་ཅན་ལ་སེམས་ཅན་མེད་
པའི་རང་བཞིན་དང་། སངས་རྒྱས་རྣམ་པར་མི་རྟོག་པའི་རང་བཞིན་དང་། ཆོས་ཀྱི་དབྱིངས་ཀྱི་རང་བཞིན་དང་། ནམ་མཁའི་དབྱིངས་ཀྱི་རང་བཞིན་ཐུགས་སུ་ཆུད་དེ། དེ་ལྟ་བུའི་རང་བཞིན་མངོན་པར་རྫོགས་པར་
སངས་རྒྱས་ནས་མ་ལུས་པར་ཐུགས་སུ་ཆུད་པ་དང་། ཆོས་ཀྱི་དབྱིངས་རབ་ཏུ་བརྙེས་པ་དང་། དེ་བཞིན་གཤེགས་པའི་ཐུགས་རྗེ་ཆེན་པོ་རྒྱུན་མི་འཆད་པས་སེམས་ཅན་གྱི་དོན་ཡོངས་སུ་བསྒྲུབ་པ་མཛད་དོ། །ཀྱེ་རྒྱལ་
བའི་སྲས་འདི་ལྟ་སྟེ། ནམ་མཁའ་ནི་སྐྱེ་བ་མེད་པས་འཇིག་རྟེན་གྱི་ཁམས་འདུའང་རུང་འཇིག་ཀྱང་རུང་སྟེ། དེ་བཞིན་དུ་མི་ཟད་མི་འཕེལ་བར་གནས་སོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་

75-1-136b

གཤེགས་པ་རྣམས་ཀྱི་བྱང་ཆུབ་ཀྱང་འདི་ལྟ་སྟེ། གཅིག་པའང་མ་ཡིན། ཐ་དད་པའང་མ་ཡིན་པས། མཚན་ཉིད་མེད་པར་མཚན་ཉིད་གཅིག་པའི་ཕྱིར་མངོན་པར་རྫོགས་པར་སངས་རྒྱས་ཀྱང་རུང་། མངོན་པར་རྫོགས་པར་
སངས་མ་རྒྱས་ཀྱང་རུང་སྟེ། མཚན་ཉིད་དེ་ཁོ་ན་བཞིན་དུ་གནས་སོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། མི་ལ་ལ་ཞིག་སྐྱེས་ཏེ། དེས་གང་གའི་ཀླུང་གི་བྱེ་མ་སྙེད་ཀྱི་སེམས་བསྐྱེད་པ་མངོན་པར་སྤྲུལ་ལ་སེམས་
བསྐྱེད་པ་དེ་དག་རེ་རེས་ཀྱང་དེ་བཞིན་གཤེགས་པ་ཁ་དོག་མེད་པ་མཚན་མ་མེད་པ། དབྱིབས་དང་བྲལ་བ། སྐུ་དང་བྲལ་བ། གང་གའི་ཀླུང་གི་བྱེ་མ་སྙེད་ཅིག་སྤྲུལ་ཏེ། དེ་མངོན་པར་སྤྲུལ་པ་བྱེད་པ་ལ་ཡང་
བསྐལ་པ་གང་གའི་ཀླུང་གི་བྱེ་མ་སྙེད་ཅིག་འདས་པར་གྱུར་ན། ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། མི་དེས་སྤྲུལ་པའི་སེམས་བསྐྱེད་པ་དེ་དག་གིས་དེ་བཞིན་གཤེགས་པ་ཇི་སྙེད་ཅིག་སྤྲུལ་པར་འགྱུར། 
བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་ཁྱོད་ཀྱིས་ཇི་སྐད་དུ་སྨྲས་པའི་དོན་བདག་གིས་ཤེས་ཏེ། ཇི་སྙེད་དུ་སྤྲུལ་པ་བྱས་པ་དེ་སྙེད་ཅིག་ནི་མ་སྤྲུལ་པ་འང་
ཡོད་དོ། །བྱང་ཆུབ་སེམས་དཔའ་ཀུན་ཏུ་བཟང་པོས་སྨྲས་པ། ཀྱེ་རྒྱལ་བའི་སྲས་ཇི་སྐད་དུ་སྨྲས་པ་དེ་དེ་བཞིན་གྱིས་ལེགས་སོ་ལེགས་སོ། །ཀྱེ་རྒྱལ་བའི་སྲས་དེ་བཞིན་དུ་སྐད་ཅིག་ཐང་ཅིག་ཡུད་ཙམ་གྱིས་
སེམས་ཅན་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཀྱང་། དེ་སྙེད་ཅིག་ནི་མངོན་པར་སངས་རྒྱས་སོ། །དེ་སྙེད་ཅིག་ནི་མངོན་པར་སངས་མ་རྒྱས་པའང་ཡོད་
པར་འགྱུར་རོ། །དེ་ཅིའི་ཕྱིར་ཞེ་ན། དེ་ནི་འདི་ལྟར་བྱང་ཆུབ་ལ་མཚན་ཉིད་མེད་པས་གང་ལ་མཚན་ཉིད་མེད་པ་དེ་ནི་མངོན་པར་རྫོགས་པའི་བྱང་ཆུབ་ལ་འགྲིབ་པ་མེད་དོ། །དེའི་མངོན་པར་རྫོགས་པའི་བྱང་ཆུབ་

75-1-137a

ལ་འཕེལ་བ་མེད་དོ། །ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྫོགས་པའི་
བྱང་ཆུབ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་མངོན་པར་སངས་རྒྱས་ནས་ཀྱང་། སྐད་ཅིག་ཡུད་ཙམ་ཐང་ཅིག་གིས་བློ་ཤིན་ཏུ་རྣམ་པར་སངས་རྒྱས་པའི་ཏིང་ངེ་འཛིན་ལ་
སྙོམས་པར་འཇུག་སྟེ། དེ་དག་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་མངོན་པར་རྫོགས་པར་བྱང་ཆུབ་པའི་སྐུ་འབྱམ་ཀླས་པ་གཅིག་ལས། སྐུ་སེམས་ཅན་མ་ལུས་པ་ཐམས་ཅད་དང་མཉམ་
པ་ཀུན་ནས་གནས་པར་གྱུར་ཏེ། མངོན་པར་རྫོགས་པར་བྱང་ཆུབ་པའི་སྐུ་འབྱམ་ཀླས་པ་གཅིག་ལས་ཇི་ལྟ་བ་དེ་བཞིན་དུ་མངོན་པར་རྫོགས་པར་བྱང་ཆུབ་པའི་སྐུ་མ་ལུས་པ་ཐམས་ཅད་ཀྱི་སྒོ་ནས་ཀྱང་། 
སྐུ་སེམས་ཅན་མ་ལུས་པ་ཐམས་ཅད་དང་། མཉམ་པ་རེ་རེ་ཀུན་ནས་གནས་པར་འགྱུར་རོ། །ཀྱེ་རྒྱལ་བའི་སྲས་དེ་ལྟར་ན་མངོན་པར་རྫོགས་པའི་བྱང་ཆུབ་ཀྱི་སྒོ་ཡང་ཚད་མེད་པས། དེ་བཞིན་གཤེགས་
པའི་སྐུའི་དབྱིབས་ཀྱང་ཚད་མེད་པ་ཉིད་དུ་ཤེས་པར་བྱ་སྟེ། དེའི་ཕྱིར་ན་དེ་བཞིན་གཤེགས་པའི་དབྱིངས་ཚད་མེད་ཅེས་བྱ། སེམས་ཅན་གྱི་ཁམས་ཚད་དུ་མ་བྱས་པ་ཞེས་བྱའོ། །ཀྱེ་རྒྱལ་བའི་སྲས་དེ་
ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྫོགས་པའི་བྱང་ཆུབ་ཁོང་དུ་ཆུད་པར་བྱ་སྟེ། སྐྲའི་
རྩེ་མོ་གཅིག་ལ་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་སྐུ་སེམས་ཅན་ཐམས་ཅད་སྙེད་དུ་འཇུག་པར་བྱའོ། །དེ་ཅིའི་ཕྱིར་ཞེ་ན། དེ་ནི་འདི་ལྟར་

75-1-137b

དེ་བཞིན་གཤེགས་པ་རྣམས་ཀྱི་མངོན་པར་རྫོགས་པར་བྱང་ཆུབ་པའི་སྐུ་དེ་དག་ནི་མི་འཇིགས་པའི་ཚུལ་གྱིས་ཡོངས་ནས་མ་སྐྱེས་པའི་ཕྱིར་རོ། །སྐྲའི་རྩེ་མོ་གཅིག་ལ་ཇི་ལྟར་ཁོང་དུ་ཆུད་པར་བྱ་བ་དེ་བཞིན་དུ་ཆོས་ཀྱི་
དབྱིངས་མ་ལུས་པ་ཐམས་ཅད་དུ་འང་ཁོང་དུ་ཆུད་པར་བྱས་ཏེ། གནས་གང་ན་དེ་བཞིན་གཤེགས་པ་མི་བཞུགས་པ་དེ་ལྟ་བུ་ནི་གང་ཡང་མེད་པར་མོས་པར་བྱའོ། །དེ་ཅིའི་ཕྱིར་ཞེ་ན། དེ་ནི་དེ་བཞིན་
གཤེགས་པ་རྣམས་ཀྱི་མངོན་པར་རྫོགས་པའི་བྱང་ཆུབ་ཀྱིས་ཐམས་ཅད་དུ་ཁྱབ་པའི་ཕྱིར་ཏེ། དེ་བས་ན་སྟོབས་དང་མཐུ་དང་ཉམས་ཀྱི་ཚུལ་ཇི་ལྟ་བུ་བཞིན་དུ་དེ་བཞིན་གཤེགས་པ་རྣམས་ཀྱི་སྙིང་པོ་
བྱང་ཆུབ་དང་། བྱང་ཆུབ་ཀྱི་ཤིང་དང་། གདན་སེང་གེའི་ཁྲི་དང་། མངོན་པར་རྫོགས་པའི་བྱང་ཆུབ་རྣམ་པ་ཐ་དད་པ་འང་དེ་བཞིན་གཤེགས་པའི་སྟོབས་ལ་འཇུག་པའི་ཚུལ་གྱིས་ཁོང་དུ་ཆུད་པར་བྱའོ། །
ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོས་རང་གི་སེམས་ཀྱི་ཚུལ་གྱིས་དེ་བཞིན་གཤེགས་པ་ཐམས་ཅད་ཀྱི་མངོན་པར་རྫོགས་པའི་བྱང་ཆུབ་ཁོང་དུ་ཆུད་པར་བྱའོ། །དེ་ཅིའི་
ཕྱིར་ཞེ་ན། དེ་བཞིན་གཤེགས་པའི་མངོན་པར་རྫོགས་པའི་བྱང་ཆུབ་དང་བྲལ་བའི་སེམས་དེ་ལྟ་བུ་གང་ཡང་མེད་དེ། རང་བཞིན་སེམས་ལས་ཇི་ལྟ་བ་བཞིན་དུ་སེམས་ཅན་མ་ལུས་པ་ཐམས་
ཅད་གྱི་སེམས་མང་པོ་འབྱམ་ཀླས་པ་རྣམས་ལས་ཀྱང་དེ་བཞིན་གཤེགས་པ་རྣམས་ཀྱི་མངོན་པར་རྫོགས་པའི་བྱང་ཆུབ་ཁོང་དུ་ཆུད་པར་བྱ་སྟེ། ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་
དཔའ་ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྫོགས་པའི་བྱང་ཆུབ་རྒྱ་ཆེ་ཞིང་ཡངས་ལ་ཀུན་ཏུ་ཁྱབ་སྟེ། མྱི་འབྲལ་

75-1-138a

བ་དང་རྣམ་པར་འཆད་པ་མེད་པ་དང་། རྒྱུན་མི་འཆད་པར་ཚུལ་ཀྱི་སྒོ་བསམ་གྱིས་མི་ཁྱབ་པ་ལ་འཇུག་པས་ཁོང་དུ་ཆུད་པར་བྱའོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། 
དོན་འདི་ཉིད་ཡང་བརྟག་པར་བྱ་བའི་ཕྱིར་ཚིགས་སུ་བཅད་པ་འདི་དག་སྨྲས་སོ། །ཆོས་རྣམས་ཐམས་ཅད་རྟོགས་པ་གཉིས་དང་གཉིས་མེད་བྲལ། ཆོས་རྣམས་ཐམས་ཅད་རྟོགས་པ་ཡང་དག་ཡུལ་མེད་ཡིན། །
ཆོས་རྣམས་ཐམས་ཅད་རྟོགས་པ་ནམ་མཁའི་རང་བཞིན་མཉམ། །ཆོས་རྣམས་ཐམས་ཅད་རྟོགས་པ་བདག་དང་བདག་མེད་སྙོམས། །གླིང་བཞི་ཀུན་ཀྱི་གཟུགས་མང་ཇི་སྙེད་ཇི་བཞིན་དུ། །གཟུགས་
བརྙན་རྒྱ་མཚོར་རྒྱ་འདྲ་དེ་ཕྱིར་རྒྱ་མཚོ་སྟེ། །དེ་བཞིན་ཕྱོགས་བཅུ་སེམས་ཅན་ཐམས་ཅད་རྒྱ་བཞིན་དུ། །བསམ་པ་ཐུགས་སུ་ཆུད་པས་དེ་ཕྱིར་བྱང་ཆུབ་ཡིན། །ཇི་ལྟར་ནམ་མཁའ་འཇིག་རྟེན་ཡོངས་སུ་
འགྲུབ་གྱུར་ཀྱང་། །རྣམ་པར་འཕེལ་བར་མི་འགྱུར་འཇིག་ཀྱང་འགྲིབ་པ་མེད། །རྒྱལ་བ་འཇིག་རྟེན་འདས་པའི་བྱང་ཆུབ་དེ་བཞིན་ཏེ། །བྱང་ཆུབ་བྱང་མ་ཆུབ་དུ་མཚན་ཉིད་མེད་པར་གཅིག །མཁས་
པའི་སེམས་ཀྱིས་སྤྲུལ་པ་མངོན་པར་སྤྲུལ་བྱས་པ། །མངོན་སྤྲུལ་མངོན་མ་སྤྲུལ་ཀྱང་སྔོན་དང་རང་བཞིན་མཉམ། །དེ་བཞིན་འགྲོ་བ་ཐམས་ཅད་བྱང་ཆུབ་སངས་རྒྱས་ཀྱང་། །སྔོན་དང་རང་
བཞིན་གཅིག་སྟེ་འཕེལ་ཞིང་འགྲིབ་པ་མེད། །སངས་རྒྱས་ཤེས་བྱ་བ་ཡི་རྒྱལ་བའི་ཏིང་འཛིན་ཡོད། །བྱང་ཆུབ་སྙིང་པོར་བཞུགས་ནས་ཏིང་འཛིན་དེ་བསྒྲུབས་ཏེ། །སེམས་ཅན་སྙེད་ཀྱི་འོད་ཟེར་མཉམ་
པར་རབ་བཀྱེ་ཞིང་། །པད་མ་ཇི་བཞིན་རྣམ་པར་སངས་རྒྱས་སེམས་ཅན་འདུལ། །བསྐལ་པ་དུས་གསུམ་སེམས་ཅན་ཞིང་གི་རང་བཞིན་དང་། །ཆོས་དང་དེ་བཞིན་སེམས་ཅན་དབང་པོ་བསམ་པ་དག །

75-1-138b

ཐམས་ཅད་རང་བཞིན་སྐུ་ལ་མཉམ་པ་ཉིད་དུ་གཟིགས། །དེ་བས་བྱང་ཆུབ་གནས་ནི་ཚད་མེད་ཤེས་པར་གྱིས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་
གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་
ཆེན་པོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཆོས་ཀྱི་འཁོར་ལོ་བསྐོར་བ་ཇི་ལྟ་བུར་ཁོང་དུ་ཆུད་པར་བྱ། དེ་སྐད་ཅེས་སྨྲས་པ་དང་། བྱང་ཆུབ་
སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་
སྲས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་དགོངས་པས་ཤིན་ཏུ་བྱིན་གྱིས་བརླབས་པས། ཆོས་ཀྱི་འཁོར་ལོ་རབ་ཏུ་བསྐོར་བ་ནི་ཡོང་གིས་ལྡང་བ་མེད་པའི་
ཚུལ་གྱིས་འཁོར་བ་མེད་ཅིང་མངོན་པར་འགྲུབ་པ་མེད་པར་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ན་མཐར་ལྟ་བ་ཐམས་ཅད་དང་བྲལ་བའི་ཚུལ་གྱིས་འཁོར་གསུམ་ཡོངས་སུ་གཅོད་
པ་ཤིན་ཏུ་ཆད་པར་ཤེས་པར་བྱའོ། །ནམ་མཁའི་མཐའ་ཁོང་དུ་ཆུད་པའི་ཚུལ་གྱིས་འདོད་ཆགས་དང་བྲལ་བའི་མཐའི་མཐའ་མེད་པར་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ནི་
བརྗོད་དུ་མེད་པའི་ཚུལ་གྱིས་སྨོས་སུ་མེད་པར་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ནི་མྱ་ངན་ལས་འདས་པའི་རང་བཞིན་གྱིས་ཤིན་ཏུ་ཞི་བར་ཤེས་པར་བྱའོ། །ཆོས་ཀྱི་

75-1-139a

འཁོར་ལོ་བསྐོར་བ་ནི་དེ་བཞིན་གཤེགས་པའི་གསུང་གིས་ཐམས་ཅད་དུ་ཁྱབ་པའི་ཕྱིར་ཡི་གེ་དང་སྒྲ་དང་དབྱངས་དང་སྐད་སྣ་ཚོགས་སུ་འཁོར་བར་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ནི་ཆོས་ཀྱི་
ཚུལ་གྱི་རང་བཞིན་གྱིས་སྒྲ་བརྙན་གྱི་སྒྲ་དང་། དབྱངས་ཀྱི་རང་བཞིན་དུ་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ནི་བདག་པོ་ཡོད་ནས་མྱེད་པའི་ཕྱིར་སྒྲ་ཐམས་ཅད་སྒྲ་གཅིག་ཏུ་ཁོང་དུ་ཆུད་པར་བྱའོ། །ཆོས་
ཀྱི་འཁོར་ལོ་བསྐོར་བ་ནི་ཕྱི་དང་ནང་འབྲེལ་བ་མེད་པས་ཡི་གེ་ཟད་མྱི་ཤེས་པར་བྱའོ། །ཆོས་ཀྱི་འཁོར་ལོ་བསྐོར་བ་ནི་ཆོས་ཉིད་ཁོང་དུ་ཆུད་པའི་ཚུལ་གྱིས་ཡོང་གིས་མ་སྐྱེས་མ་འགགས་པར་ཤེས་པར་བྱའོ། །ཀྱེ་རྒྱལ་
བའི་སྲས་འདི་ལྟ་སྟེ་དཔེར་ན་ཡི་གེ་བསྒྲངས་པ་ཐམས་ཅད་ནི་བསྟན་པ་ཐམས་ཅད་ཀྱིས་ཤིན་ཏུ་བསྟན་ཀྱང་མྱི་འཕེལ་མྱི་འགྲིབ་སྟེ། སྔོན་གྱི་མཐའི་བསྐལ་པའི་མུར་ཐུག་པ་ནས། ཡི་གེ་ཐམས་ཅད་བརྗོད་ཀྱང་མི་
འཕེལ་མ་འགྲིབས་པ་ཡིན་ནོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བ་ནི་ཡང་ཡི་གེ་རྣམ་པར་དམྱིགས་པར་བསྟན་པ་ཐམས་ཅད་ཀྱིས་ཤིན་ཏུ་བསྟན་ཀྱང་མྱི་འཕེལ་
མྱི་འགྲིབ་སྟེ། སྔོན་གྱི་མཐའི་མུར་བྱུང་བའི་སངས་རྒྱས་རྣམས་ཀྱིས་ཆོས་ཀྱི་འཁོར་ལོ་བསྐོར་ཀྱང་ཆོས་ཀྱི་འཁོར་ལོ་མ་ཟད་པ་ཡིན་ཏེ། དེ་བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བ་དེ་
ནི་དགོངས་པ་ཐམས་ཅད་དང་། སྤྱོད་པ་བགྲངས་པ་ཐམས་ཅད་དང་། འཇིག་རྟེན་ལས་འདས་པའི་དགོས་པ་ཐམས་ཅད་ཀྱི་ནང་དུ་འདུས་ཀྱང་གང་ལ་ཡང་མྱི་གནས་པར་ཤེས་པར་བྱའོ། །ཀྱེ་རྒྱལ་བའི་
སྲས་འདི་ལྟ་སྟེ། དཔེར་ན་ཡི་གེའི་འབྲུ་འགྲངས་པ་དགོས་པ་ཐམས་ཅད་དང་། སྤྱོད་པ་འགྲངས་པ་ཐམས་ཅད་དང་། བགྲང་བ་འགྲངས་པ་ཐམས་ཅད་དང་། འཇིག་རྟེན་པ་དང་འཇིག་རྟེན་ལས་

75-1-139b

འདས་པའི་གནས་ཐམས་ཅད་དུ་ཁྱབ་པར་འདུག་ཀྱང་ཅི་ལའང་མི་གནས་པར་ཤེས་པར་བྱའོ། །ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བ་ཡང་སེམས་ཅན་དང་། 
ཆོས་དང་ལས་དང་རྣམ་པར་སྨིན་པ་ཐམས་ཅད་དུ་ཁྱབ་ཀྱང་ཅི་ལའང་མི་གནས་ཏེ། སེམས་ཅན་གང་ཡང་རུང་སྒྲ་སྣ་ཚོགས་ཇི་སྙེད་དུ་བརྗོད་པ་དེ་དག་ཐམས་ཅད་ཀྱང་དེ་བཞིན་གཤེགས་པ་ཆོས་ཀྱི་འཁོར་ལོ་
བསྐོར་བའི་སྒྲ་སྙན་པ་ཉིད་དུ་བརྗོད་དོ། །དེ་ཅིའི་ཕྱིར་ཞེ་ན། སྒྲ་ཐམས་ཅད་ནི་ཆོས་ཀྱི་འཁོར་ལོ་བསྐོར་བའི་ཚུལ་ལས་རྣམ་པར་མི་མངའོ། །ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས། 
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཆོས་ཀྱི་འཁོར་ལོ་བསྐོར་བ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་དཔའ་
ཆེན་པོས་དེ་བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བ་ཁོང་དུ་ཆུད་པར་འདོད་པས་དེ་བཞིན་གཤེགས་པའི་མངོན་པར་བསྒྲུབ་པ་ལ་འཇུག་པ་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་དེ་བཞིན་གཤེགས་པས་
མངོན་པར་བསྒྲུབ་པ་དེ་ཡང་གང་ཞེ་ན། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བའི་ཚེ། སེམས་ཅན་ཐམས་ཅད་ཀྱི་སེམས་དང་། སྤྱོད་པ་དང་བསམ་པ་དང་དབང་པོ་དང་། 
བརྩོན་འགྲུས་རྣམ་པ་ཐ་དད་པ་ཇི་སྙེད་པ་དེ་ཉིད་དུ། དེ་བཞིན་གཤེགས་པའི་གསུང་ལས་དབྱངས་ཀྱི་ཡན་ལག་འབྱུང་བར་འགྱུར་རོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་རྣམས་ལ་ཏིང་ངེ་འཛིན་མྱི་བསྙེངས་པ་ཆགས་པ་མྱེད་པའི་མཐར་ཐུག་པ་ཞེས་བྱ་བ་མངའ་སྟེ། དེ་ལ་སྙོམས་པར་ཞུགས་ཞིང་དེ་བཞིན་གཤེགས་པ་རྣམས་ཆོས་ཀྱི་འཁོར་

75-1-140a

ལོ་བསྐོར་བ་མཛད་དེ། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ཏིང་ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་སེམས་ཅན་ཐམས་ཅད་ཇི་སྙེད་ཡོད་པ་དེ་སྙེད་ཀྱི་ཆོས་ཀྱི་འཁོར་ལོ་བསྐོར་བའི་སྒྲ་
མངོན་པར་རྫོགས་པའི་བྱང་ཆུབ་ཀྱི་སྐུ་རེ་རེའི་ཞལ་ནས་འབྱུང་ངོ་། །སྒྲའི་དབྱངས་དེ་དག་རེ་རེ་ཞིང་ཡང་དབྱངས་ཀྱི་ཡན་ལག་དང་སྒྲ་རྣམ་པ་ཐ་དད་པ་སེམས་ཅན་སྙེད་དང་ལྡན་པར་འབྱུང་ངོ་། །ཀྱེ་རྒྱལ་བའི་སྲས་དེ་ནི་དེ་
བཞིན་གཤེགས་པ་རྣམས་ཆོས་ཀྱི་འཁོར་ལོ་བསྐོར་བ་མཛད་པ་སྟེ། འདི་ལྟར་ཏིང་ངེ་འཛིན་དེ་ཉིད་ལ་སྙོམས་པར་ཞུགས་པའོ། །སེམས་ཅན་ཐམས་ཅད་མཉམ་པར་དགའ་བར་འགྱུར་བ་སྟེ། གང་
གིས་དེ་ལྟ་བུར་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་བ་ཁོང་དུ་ཆུད་པ་དེ་དག་ནི་དེ་བཞིན་གཤེགས་པའི་རིགས་དང་མཐུན་པར་སྤྱོད་པ་ཡིན། །གང་གིས་དེ་ལྟར་ཁོང་དུ་མ་ཆུད་པ་དེ་དག་ནི་དེ་བཞིན་
གཤེགས་པའི་རིགས་ལས་ལོགས་ཤིག་པའི་ཆོས་ལ་སྤྱོད་པ་དག་གོ། །ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཚད་མྱེད་པ་ཁོང་དུ་ཆུད་པར་བྱ་བའི་ཚུལ་གྱིས་དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས། ཆོས་ཀྱི་འཁོར་ལོ་བསྐོར་བ་མངོན་པར་བསྒྲུབ་པ་མཛད་པ་ཁོང་དུ་ཆུད་པར་བྱའོ། །དེ་ནས་བྱང་ཆུབ་སེམས་དཔའ་སེམས་
དཔའ་ཆེན་པོ་ཀུན་ཏུ་བཟང་པོས་དོན་འདི་ཉིད་ཡང་བརྟག་པར་བྱ་བའི་ཕྱིར་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །མཚུངས་མེད་ཆོས་ཀྱི་འཁོར་ལོ་བསྐོར་བ་མྱི་དམྱིགས་ཏེ། །ཕྱིར་ཡང་ལོག་
མྱེད་དུས་རྣམས་ཀུན་ལས་རྣམ་པར་གྲོལ། །ཡི་གེ་ཐམས་ཅད་སྨྲས་ན་བྱ་བས་ཟད་མྱི་འགྱུར། དེ་བཞིན་བསྟོབས་བཅུའི་ཆོས་ཀྱི་འཁོར་ལོ་མཐའ་ཡང་ཡས། །ཡི་གེའི་འབྲུ་རྣམས་ཐམས་ཅད་

75-1-140b

དགོངས་པ་ཀུན་ཏུ་ཁྱབ། །གང་ནའང་མྱི་གནས་དེ་བཞིན་སངས་རྒྱས་འཁོར་ལོ་སྟེ། །སྒྲ་རྣམས་ཀུན་ལ་ཞུགས་ཀྱང་རང་བཞིན་ཞུགས་པ་མེད། །མ་ལུས་སེམས་ཅན་སྤྱོད་པས་སེམས་ཅན་དགའ་
བར་མཛད། །གྲངས་ལས་ཡོངས་སུ་འདས་པའི་ཆོས་རྣམས་བརྗོད་པའི་ཕྱིར། །མ་ལུས་མཐར་ཐུག་ཏིང་འཛིན་སྟོན་པ་སྙོམས་པར་འཇུག །དེ་མཐུས་སྐད་ཅིག་དེ་ལ་སེམས་ཅན་ཇི་སྙེད་པ། །དེ་སྙེད་
རྒྱལ་བའི་གསུང་དབྱངས་ཡིད་དུ་འོང་བ་འབྱུང་། །སྒྲ་གཅིག་དབྱངས་ལས་སེམས་ཅན་མ་ལུས་ཇི་སྙེད་པའི། །སྒྲ་དབྱངས་རྣམ་པ་ཐ་དད་དུས་གཅིག་འབྱུང་བར་འགྱུར། །འཇིག་རྟེན་དབང་ཕྱུག་ཀུན་ལ་
རྣམ་པར་རྟོག་མི་མངའ། །གང་རྣམས་ཇི་ལྟར་མོས་པ་དེ་བཞིན་གསུང་ཡང་ཉན། །ཡི་གེ་རྣམས་ནི་ནང་ན་ཡོད་མིན་ཕྱིར་ནས་འབྱུང་བ་མྱིན། །དེ་དག་ཟད་པར་མི་འགྱུར་བསགས་པ་འང་གང་ཡང་
མྱེད། །འོན་ཀྱང་འཁོར་ལོ་བསྐོར་ན་འགྲོ་བའི་དོན་དུ་འགྱུར། །སྟོབས་བཅུ་མངའ་བ་རྣམས་ཀྱི་ཆོ་འཕྲུལ་ཅི་འདྲ་ལྟོས། །དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་
ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་བྱང་ཆུབ་
སེམས་དཔའ་སེམས་དཔའ་ཆེན་པོས། ཇི་ལྟར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མྱ་ངན་ལས་འདས་པ་ཆེན་པོ་ཁོང་དུ་ཆུད་པར་བྱ། དེ་
སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་ལ་

75-1-141a

འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་
ཀྱི་ཡོངས་སུ་མྱ་ངན་ལས་འདས་པ་ཆེན་པོ་ཁོང་དུ་ཆུད་པར་འདོད་པས་རང་བཞིན་གྱི་ངོ་བོ་ཉིད་ལ་བློ་ཡོངས་སུ་བཏང་སྟེ། དེས་དེ་བཞིན་ཉིད་ཀྱི་ཡོངས་སུ་མྱ་ངན་ལས་འདས་པ་ཇི་ལྟ་བ་དེ་བཞིན་དུ་དེ་བཞིན་གཤེགས་
པའི་ཡོངས་སུ་མྱ་ངན་ལས་འདས་པ་ཁོང་དུ་ཆུད་པར་བྱའོ། །ཡང་དག་པའི་མཐའ་ཡོངས་སུ་མྱ་ངན་ལས་འདས་པ་ཇི་ལྟ་བ་དང་ཆོས་ཀྱི་དབྱིངས་ཀྱི་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། ནམ་མཁའི་
དབྱིངས་ཀྱི་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། རང་བཞིན་གྱི་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། འདོད་ཆགས་དང་བྲལ་བའི་མཐའི་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། 
རྨི་ལམ་གྱི་མཐའ་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། མཚན་ཉིད་མྱེད་པའི་མཐའ་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། ཆགས་པ་མྱེད་པའི་མཐའི་ཡོངས་སུ་མྱ་ངན་ལས་འདས་
པ་ཇི་ལྟ་བ་དང་། བདག་གི་རང་བཞིན་གྱི་མཐའ་ཡོངས་སུ་མྱ་ངན་ལས་འདས་པ་ཇི་ལྟ་བ་དང་། ཆོས་ཐམས་ཅད་ཀྱི་རང་བཞིན་གྱི་མཐའ་ཡོངས་སུ་མྱ་ངན་ལས་འདས་པ་ཇི་ལྟ་བ་དེ་བཞིན་དུ་དེ་བཞིན་གཤེགས་པའི་
ཡོངས་སུ་མྱ་ངན་ལས་འདས་པ་ཁོང་དུ་ཆུད་པར་བྱའོ། །དེ་ཅིའི་ཕྱིར་ཞེ་ན། དེ་ནི་དེ་དག་ཐོག་མ་ནས་མ་སྐྱེས་མ་བྱུང་བའི་ཕྱིར་ཏེ། ཆོས་གང་མ་སྐྱེས་མ་བྱུང་བ་དེ་ལ་འབྲལ་བར་འགྱུར་བ་གང་ཡང་མེད་དོ། །ཀྱེ་
རྒྱལ་བའི་སྲས་གཞན་ཡང་དེ་བཞིན་གཤེགས་པ་རྣམས་ནི་བྱང་ཆུབ་སེམས་དཔའ་རྣམས་ལ་ཡོངས་སུ་མྱ་ངན་ལས་འདའ་བ་ཤིན་ཏུ་མཐར་ཐུག་པ། མྱི་བརྗོད་མི་སྟོན་ཏེ། དེ་ཅིའི་ཕྱིར་ཞེ་ན། དེ་དག་གིས་ནི་

75-1-141b

དེ་བཞིན་གཤེགས་པ་ཐམས་ཅད་ད་ལྟར་བྱུང་བ་ཇི་ལྟ་བ་དེ་བཞིན་དུ་འདས་པ་དང་མ་བྱོན་པ་རྣམས་ཀྱང་། སྐད་ཅིག་གཅིག་ལ་མངོན་དུ་བྱ་ཞིང་སྐད་ཅིག་ཀྱང་ཡེ་ཤེས་ཀྱི་སྐད་ཅིག་གིས་རྗེས་སུ་འབྲང་བར་བྱ། སྐད་ཅིག་
དེ་ལ་ཡང་དེ་བཞིན་གཤེགས་པ་ཐམས་ཅད་མངོན་ཏུ་བལྟ་བར་བྱ། དེ་བཞིན་གཤེགས་པའི་མངོན་པར་བསྒྲུབ་པ་ཐམས་ཅད་ཀྱང་ངས་མངོན་པར་བསྒྲུབ་པར་བྱ་སྟེ། དེས་ནི་གཉིས་ཀྱི་འདུ་ཤེས་ཀྱང་བསྐྱེད་པར་མྱི་
བྱ། མི་གཉིས་པའི་འདུ་ཤེས་ཀྱང་མ་ཡིན། སེམས་ཅན་གྱི་འདུ་ཤེས་ཀྱང་མ་ཡིན། བདག་གི་འདུ་ཤེས་ཀྱང་མ་ཡིན་པར་བྱ་བའི་ཕྱིར་རོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། བྱང་ཆུབ་སེམས་དཔས་ནི་
མངོན་པར་ཞེན་པའི་ལམ་ཐམས་ཅད་དང་བྲལ་ཞིང་འདུ་ཤེས་ཐམས་ཅད་ཡོངས་སུ་སྤངས་བར་བྱ་དགོས་པའི་ཕྱིར་རོ། །ཀྱེ་རྒྱལ་བའི་སྲས་གཞན་ཡང་དེ་བཞིན་གཤེགས་པ་འབྱུང་བ་ཞེས་བྱ་བ་འདི་ནི་སེམས་ཅན་ཕ་རོལ་
ཡོངས་སུ་ཚིམ་པར་འགྱུར་བའི་ཚིག་གོ། །དེ་བཞིན་གཤེགས་པ་ཡོངས་སུ་མྱ་ངན་ལས་འདའ་ཞེས་བྱ་བ་འདི་ནི་སེམས་ཅན་ཕ་རོལ་གྱི་སྐྱོ་བ་སྐྱེད་པའི་ཚིག་སྟེ། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ནི་སྐྱེ་བ་
མྱེད་དེ་ཡོངས་སུ་མྱ་ངན་ལས་མྱི་འདའོ། །དེ་ཅིའི་ཕྱེར་ཞེ་ན། དེ་བཞིན་གཤེགས་པ་རྣམས་ནི་ཆོས་ཀྱི་དབྱིངས་ལ་བཞུགས་པའི་ཕྱིར་ཏེ། སེམས་ཅན་ཕ་རོལ་གྱི་སེམས་དང་། བསམ་པ་ཡོངས་སུ་སྐོངོ་པར་
བྱ་བའི་ཕྱིར་དེ་བཞིན་གཤེགས་པ་ཡོངས་སུ་མྱ་ངན་ལས་འདའ་བར་སྣང་ངོ་། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། ཉི་མའི་དཀྱིལ་འཁོར་ཆོས་ཀྱི་དབྱིངས་ཀྱི་ཚད་དང་། མཉམ་པ་ཞིག་ཤར་ལ་དེ་ཤར་ནས་
ཀྱང་འཇིག་རྟེན་གྱི་ཁམས་ཐམས་ཅད་ཀྱི་ཆུ་ཡོངས་སུ་དང་བའི་སྣོད་ཐམས་ཅད་དུ་གཟུགས་བརྙན་ཕྱིན་པར་སྣང་ཞིང་མངོན་ལ། ཉི་མའི་དཀྱིལ་འཁོར་ལ་འཕོས་པ་མྱེད་ཅིང་ཉི་མའི་དཀྱིལ་འཁོར་

75-1-142a

ཀུན་ཏུ་ཕྱིན་པར་སྣང་བར་གྱུར་ཀྱང་དེའི་ནང་ནས་ཆུའི་སྣོད་གཅིག་གཅིག་ཆགས་གམ་དེ་ནས་ལོགས་ཤིག་ཏུ་ཕྱུང་ངམ་སྟོང་པར་བཞག་པར་གྱུར་ན་ཉི་མའི་གཟུགས་བརྙན་ཡང་སྣང་བར་མྱི་འགྱུར་ན། ཀྱེ་
རྒྱལ་བའི་སྲས་དེ་ལ་ཇི་སྙམ་དུ་སེམས། ཉི་མའི་དཀྱིལ་འཁོར་རབ་ཅིག་གིས་ཉེས་ཏེ་སྣོད་དེར་ཉི་མའི་གཟུགས་བརྙན་མི་སྣང་བར་མ་གྱུར་གྲང་ངོ་། །བྱང་ཆུབ་སེམས་དཔའ་དེ་བཞིན་གཤེགས་པའི་རིགས་
སུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་དེ་ལྟ་མ་ཡིན་ཏེ་སྣོད་དང་མི་ལྡན་པའི་ཕྱིར་ཉི་མའི་གཟུགས་བརྙན་མི་སྣང་གི་ཉི་མའི་དཀྱིལ་འཁོར་གྱི་ཉེས་པ་ནི་མ་ཡིན་ནོ། །བྱང་ཆུབ་སེམས་
དཔའ་ཀུན་ཏུ་བཟང་པོས་སྨྲས་པ། ཀྱེ་རྒྱལ་བའི་སྲས་དེ་བཞིན་གཤེགས་པའི་ཉི་མའི་དཀྱིལ་འཁོར་འཆར་བར་འགྱུར་བའི་ཚེ་འང་། འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་ཀྱི་ཆོས་ཀྱི་དབྱིངས་
ཀུན་ཏུ་སྔ་ཕྱི་མྱེད་པར་འཆར་ཏེ། དེ་ནི་འཇིག་རྟེན་གྱི་ཁམས་འབྱམ་ཀླས་པ་ཀུན་ཀྱི་སེམས་ཅན་སེམས་རྙོག་པ་མྱེད་པ་དང་ལྡན་པའི་ཆུའི་སྣོད་ཐམས་ཅད་ལ་གཟུགས་བརྙན་སྣང་བར་འགྱུར་རོ། །སེམས་
ཀྱི་རྒྱུད་རྙོག་པ་མྱེད་པའི་ཕྱིར་རྟག་ཏུ་རྒྱུན་མི་འཆད་པར་དེ་བཞིན་གཤེགས་པའི་སྐུ་ཉི་མའི་དཀྱིལ་འཁོར་སྣང་ཡང་སེམས་ཅན་སེམས་རྙོག་པ་དང་ལྡན་ཞིང་སྣོད་ཆག་པར་གྱུར་པ་རྣམས་ཀྱིས་ནི་དེ་བཞིན་གཤེགས་
པ་ཉི་མའི་དཀྱིལ་འཁོར་མཐོང་བར་མི་འགྱུར་ཏེ། དེ་བཞིན་གཤེགས་པ་ལ་འཕོ་བ་མི་མངའ་ཡང་ཐམས་ཅད་དུ་སྐྱེ་བར་སྣང་སྟེ། འཇིག་རྟེན་གྱི་ཁམས་འབྱམ་ཀླས་པ་ལ་ལ་ཞིག་གི་སེམས་
སྣོད་ཆག་པ་ལྟ་བུར་གྱུར་པ་འམ། སེམས་ཅན་རྙོག་པ་དང་ལྡན་ཞིང་ལས་དང་ཉོན་མོངས་པས་བསྒྲིབས་པ་ཞིག་ཡོད་པར་གྱུར་ན་ཡང་དེར་ནི་དེ་བཞིན་གཤེགས་པ་རྣམས་མྱ་ངན་ལས་འདས་པར་སྣང་ན། 

75-1-142b

ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། དེ་བཞིན་གཤེགས་པས་ཉེས་ཏེ་དེ་བཞིན་གཤེགས་པ་རྣམས་མྱ་ངན་ལས་འདས་པ་འམ། ཚིག་དུ་མ་གྱུར་འགྲང་ངོ་། །སྨྲས་པ་ཀྱེ་རྒྱལ་བའི་སྲས་དེ་ལྟ་མ་
ཡིན་ཏེ། དེ་བཞིན་གཤེགས་པ་རྣམས་ནི་སེམས་ཅན་གྱི་རྒྱུད་དགེ་བའི་རྩ་བ་དང་། མྱི་ལྡན་པས་ཡོངས་སུ་མྱ་ངན་ལས་འདའི་དེ་བཞིན་གཤེགས་པ་རྣམས་ཀྱིས་ཉེས་པའི་ཕྱིར་
ཞེས་ནི་མྱི་བརྗོད་དོ། །སྨྲས་པ་ཀྱེ་རྒྱལ་བའི་སྲས་འོ་ན་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པ་རྣམས་མྱ་ངན་ལས་འདའ་བ་ཡང་དེ་ལྟ་བུར་ཤེས་པར་བྱའོ། །ཀྱེ་རྒྱལ་བའི་སྲས་
གཞན་ཡང་ཡོངས་སུ་མྱ་ངན་ལས་འདའ་བས། འདུལ་བའི་སེམས་ཅན་རྣམས་ལ་དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདའ་བ་སྟོན་ཏེ། དེ་བཞིན་གཤེགས་པ་རྣམས་ནི་འབྱུང་བ་
འང་མྱེད། ཡོངས་སུ་མྱ་ངན་ལས་འདའ་བ་འང་མྱེད་དོ། །ཀྱེ་རྒྱལ་བའི་སྲས་དེ་ཡང་འདི་ལྟ་སྟེ་དཔེར་ན། མྱེ་ནི་འཇིག་རྟེན་ཐམས་ཅད་ན་ཡང་མེའི་དགོས་པ་བསྒྲུབ་བོ། །དེ་ལས་གྲོང་ངམ་གྲོང་ཁྱེར་རམ། 
གྲོང་རྡལ་ལམ་ཡུལ་ལམ། ཡུལ་འཁོར་རམ་ཕོ་བྲང་འཁོར་ཏམ། རྒྱལ་པོའི་གནས་ཤིག་ཏུ་མྱི་ཤི་བར་མ་གྱུར་ན། ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས་དེས་འཇིག་རྟེན་གྱི་ཐམས་ཅད་དུ་མྱེ་ཐམས་
ཅད་ལྷག་མ་མྱེད་པ་འམ། ཅིག་ཅར་ཏུ་ཤི་སྟེ་ཞི་བར་མ་གྱུར་གྲང་ངོ་། །བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་སྨྲས་པ། ཀྱེ་རྒྱལ་བའི་སྲས་དེ་ལྟ་མ་
ཡིན་ནོ་སྨྲས་པ། ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱང་འཇིག་རྟེན་གྱི་ཁམས་འབྱམ་གླས་པ་མ་ལུས་པ་ཐམས་

75-1-143a

ཅད་ན་དེ་བཞིན་གཤེགས་པའི་ཕྲིན་ལས་མ་ལུས་པ་ལས་དུས་གཞན་ཞིག་ན། དེ་བཞིན་གཤེགས་པའི་ཕྲིན་ལས་ཡོངས་སུ་རྫོགས་པར་གྲུབ་ནས། ཞིང་གི་གྲངས་སུ་བྱ་བ་ལ་ལ་ཞིག་ནས་
ཡོངས་སུ་མྱ་ངན་ལས་འདའ་བ་བསྟན་པར་གྱུར་ན། ཀྱེ་རྒྱལ་བའི་སྲས་དེ་ལ་ཇི་སྙམ་དུ་སེམས། འཇིག་རྟེན་ཐམས་ཅད་ནས་ཀྱང་དེ་བཞིན་གཤེགས་པ་འམ་ཅིག་ཡོངས་སུ་མྱ་ངན་ལས་འདས་པར་མ་
གྱུར་གྲང་ངོ་། །སྨྲས་པ། ཀྱེ་རྒྱལ་བའི་སྲས་འོ་ན་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡོངས་སུ་མྱ་
ངན་ལས་འདས་པ་ཆེན་པོ་ཡང་དེ་ལྟ་བུར་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། སྒྱུ་མའི་མཁན་པོ་མཁས་པ་སློབས་པ་ཤིན་ཏུ་བྱང་བ་ཞིག་གིས་སྔགས་དང་
རིགས་སྔགས་ཀྱི་སྟོབས་དང་ཤུགས་ལ་བརྟེན་ཏེ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་དུ་སྒྱུ་མའི་རྣམ་པ་མང་པོ་བསྟན་ཏེ། གྲོང་དང་གྲོང་ཁྱེར་དང་ལྗོངས་དང་། ཕོ་བྲང་
འཁོར་དང་རྒྱལ་པོའི་གནས་ཐམས་ཅད་དུ་རང་གི་ལུས་བསྟན་ཏེ། སྒྱུ་མ་དེ་དག་ཀྱང་བསྐལ་པར་གནས་པར་བྱིན་གྱིས་བརླབས་པ་ལས། གྲོང་ངམ་གྲོང་ཁྱེར་རམ། ལྗོངས་སམ་ཡུལ་ལམ། ཕོ་བྲང་
འཁོར་ཏམ། རྒྱལ་པོའི་གནས་གཅིག་ཅིག་དུ་དགོངས་པ་རྫོགས་པར་ཟིན་ནས། སྒྱུ་མའི་མཁན་པོ་དེས་རང་གི་ལུས་མྱི་སྣང་བར་བྱས་ན། ཀྱེ་རྒྱལ་བའི་སྲས་དེ་ཇི་སྙམ་དུ་སེམས། འཇིག་རྟེན་གྱི་ཁམས་
ཐམས་ཅད་ནས་ཀྱང་སྒྱུ་མའི་རྣམ་པ་མང་པོ་ཡོངས་སུ་ནུབ་པ་འམ། གཅིག་ཏུ་མ་གྱུར་གྲང་ངོ་། །བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་རིགས་ཀྱིས་སྨྲས་པ། ཀྱེ་རྒྱལ་བའི་

75-1-143b

སྲས་དེ་ལྟ་མ་ཡིན་ནོ་སྨྲས་པ། ཀྱེ་རྒྱལ་བའི་སྲས་དེ་བཞིན་དུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་ཀྱི་སྒྱུ་མ་ཚད་མྱེད་པ་ལ་ཤིན་ཏུ་བྱང་ཆུབ་ཐབས་དང་ཤེས་རབ་དང་ཡེ་ཤེས་
ཀྱི་རིག་སྔགས་ཀྱིས་ཤིན་ཏུ་བྱུང་བ་ཡང་ཆོས་ཀྱི་དབྱིངས་ཐམས་ཅད་དུ་དེ་བཞིན་གཤེགས་པའི་སྐུ་སྒྱུ་མའི་རྣམ་པ་ལྟ་བུ་ཆོས་ཀྱི་དབྱིངས་ཀྱི་ཀླས་པར་གནས་པ། ནམ་མཁའི་དབྱིངས་ཀྱི་མཐར་ཐུག་པར་
མྱི་འཇིག་པ་བསྟན་ལ་སེམས་ཅན་གྱི་མོས་པ་བཞིན་དུ་ཕྲིན་ལས་རྫོགས་པར་ཟིན་ནས། ཞིང་འབྱམ་ཀླས་པ་ལ་ལ་ཞིག་ནས་ཡོངས་སུ་མྱ་ངན་ལས་འདས་པ་སྟོན་ཀྱང་ཞིང་གཅིག་ནས་ཡོངས་སུ་
མྱ་ངན་ལས་འདས་པ་འཇིག་རྟེན་གྱི་ཁམས་ཐམས་ཅད་ནས་ཡོངས་སུ་མྱ་ངན་ལས་འདས་པ་མ་ཡིན་ཏེ། ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོས་དེ་
བཞིན་གཤེགས་པ་རྣམས་ཡོངས་སུ་མྱ་ངན་ལས་འདས་པ་ནི་དེ་ལྟ་བུར་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་རྣམས་ཀྱི་ཏིང་ངེ་འཛིན་མྱི་གཡོ་བ་ཞེས་བྱ་བ་ཡོད་དེ། ཏིང་ངེ་འཛིན་དེ་བཞིན་གཤེགས་པ་རྣམས་ཡོངས་སུ་མྱ་ངན་ལས་འདའ་བ་སྟོན་པའི་ཚེ་སྙོམས་པར་འཇུག་གོ། །ཏིང་
ངེ་འཛིན་དེ་ལ་སྙོམས་པར་ཞུགས་མ་ཐག་ཏུ་དེ་བཞིན་གཤེགས་པའི་སྐུ་འབྱམ་ཀླས་པ་རེ་རེ་ལས་ཀྱང་འོད་གཟེར་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་འབྱུང་བར་འགྱུར་ཏེ། འོད་གཟེར་དེ་དག་
རེ་རེའི་སྒོ་ནས་ཀྱང་པད་མོ་གྲངས་མེད་པ་འབྱུང་བར་འགྱུར་རོ། །པད་མོ་དེ་དག་རེ་རེ་ལས་ཀྱང་ཟེ་བ་བརྗོད་དུ་མེད་པ་འབྱུང་བར་འགྱུར་རོ། །ཟེ་བ་དེ་དག་ཐམས་ཅད་ལ་ཡང་སིང་གེའི་ཁྲི་མང་པོ་འབྱུང་

75-1-144a

བར་འགྱུར་ཏེ། སེང་གེའི་ཁྲི་མང་པོ་དེ་དག་ལ་ཡང་དེ་བཞིན་གཤེགས་པའི་སྐུ་མང་པོ་བཞུགས་པ་ཡོངས་སུ་སྣང་ངོ་། །ཀྱེ་རྒྱལ་བའི་སྲས་དེ་ལ་སེམས་ཅན་ཐམས་ཅད་
ཀྱི་གྲངས་ཇི་སྙེད་ཡོད་པ་དེ་སྙེད་ཀྱི་དེ་བཞིན་གཤེགས་པའི་སྐུ་རྣམ་པའི་མཆོག་ཐམས་ཅད་དང་ལྡན་པ། སངས་རྒྱས་ཀྱི་ཡོན་ཏན་ཀྱི་རྒྱན་ཐམས་ཅད་ཀྱིས་ཤིན་ཏུ་བརྒྱན་པ་ཀུན་ནས་བཞུགས་
ཏེ། དེ་དག་ནི་སྔོན་གྱི་དམ་བཅས་པ་ཆེན་པོ་མཐར་འབྱུང་བའི་ཕྱིར་རོ། །དེ་ལ་སེམས་ཅན་དབང་པོ་ཡོངས་སུ་སྨིན་པ་རྣམས་ཀྱིས་དེ་བཞིན་གཤེགས་པའི་སྐུ་དེ་དག་མཐོང་ནས་རྣམ་པར་
འདུལ་བར་འགྱུར་ཏེ། དེ་བཞིན་གཤེགས་པའི་སྐུ་དེ་དག་ཀྱང་། འདི་ལྟ་སྟེ། སེམས་ཅན་དུས་གང་དུ་ཡོངས་སུ་སྨྱིན་པར་གྱུར་པའི་ཚུལ་བཞིན་དུ་འདུལ་བའི་ལས་དུས་ལས་མི་འདའ་བར་
བྱ་བའི་ཕྱིར། ཕྱི་མའི་མཐའི་མུར་ཐུག་པར་བྱིན་གྱིས་བརླབས་པ་དག་སྟེ། དེ་བཞིན་གཤེགས་པའི་སྐུ་དེ་དག་ནི། ཡུལ་ན་གནས་པའང་མ་ཡིན། ཕྱོགས་ན་གནས་པའང་
མ་ཡིན་ནོ། །ཕྱོགས་ཡོད་པ་ཡང་མ་ཡིན། མེད་པའང་མ་ཡིན་ནོ། །འོན་ཀྱང་དེ་བཞིན་གཤེགས་པའི་སྔོན་གྱི་སྨོན་ལམ་ཆེན་པོའི་བྱིན་གྱི་བརླབས་དང་། སེམས་ཅན་རྣམས་ཀྱི་དབང་པོ་
ཡོངས་སུ་སྨིན་པར་རྒྱུར་བྱས་ན་དེ་བཞིན་གཤེགས་པའི་སྐུ་དེ་དག་ཀྱང་བརྗོད་པར་འགྱུར་རོ། །ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡོངས་སུ་མྱ་ངན་ལས་འདའ་བ་ཚད་མེད་པའི་རྗེས་སུ་སོང་བ་ཆགས་པ་མེད་པའི་མཐར་ཐུག་པ། ཆོས་ཀྱི་དབྱིངས་ལྟར་

75-1-144b

མཐའ་དང་དབུས་མེད་པ་ནམ་མཁའི་དབྱིངས་ཀྱི་རང་བཞིན་ཅན། དེ་བཞིན་ཉིད་ཀྱིས་མི་སྐྱེ་མི་འགག་པ་ཡང་དག་པའི་མཐའ་ལ་གནས་པ། དུས་བཞིན་དུ་རབ་ཏུ་སྟོན་པ། འགྲོ་བ་ཐམས་ཅད་དུ་རྒྱུན་
མི་ཆད་པ། སྔོན་གྱི་བྱིན་གྱིས་བརླབས་ཀྱིས་ཤིན་ཏུ་བྱིན་གྱིས་བརླབས་པ། འགྲོ་བའི་ཞིང་ཐམས་ཅད་དང་། ཆོས་ཀྱི་དབྱིངས་འབྱམ་ཀླས་པ་ཐམས་ཅད་ལས་མི་འདའ་བ་ཁོང་དུ་ཆུད་པར་བྱའོ། །དེ་
ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་དོན་འདི་ཉིད་ཡང་བརྟག་པར་བྱ་བའི་ཕྱིར། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཉི་མའི་དཀྱིལ་འཁོར་ཆོས་དབྱིངས་ཚད་དང་
མཉམ་པ་ནི། །སྣོད་དུ་གཟུགས་བརྙན་སྣང་སྟེ་ཆགས་ལ་སྣང་བ་མྱིན། །དེ་ལྟར་མི་མཆོག་དབང་པོ་འཇིག་རྟེན་ཀུན་ཏུ་སྣང་། །སེམས་ཅན་དད་མེད་རྣམས་ཀྱིས་མྱ་ངན་འདས་པར་ཤེས། །མེ་ནི་
འཇིག་རྟེན་ཀུན་ན་དགོས་པའི་དོན་བསྒྲུབ་སྟེ། །ཤིང་དང་མི་ལྡན་དེ་དང་དེ་ནས་ཞི་བར་འགྱུར། །དེ་བཞིན་རྒྱལ་བའི་མེ་འབར་གཟི་བརྗིད་ཆེ་མངའ་བ། །འདུལ་བ་མེད་པས་ཡོངས་སུ་མྱ་ངན་
འདའ་བ་སྟོན། །སྒྱུ་མའི་མཁན་པོ་སྟོང་གསུམ་ཁམས་སུ་སུས་སྟོན་པ། །དགོས་པའི་མཐར་ཕྱིན་བདག་གི་ལུས་ཀྱང་མི་སྣང་བྱེད། །ཞིང་རྣམས་གང་དུ་སངས་རྒྱས་ཕྲིན་ལས་རྫོགས་གྱུར་
པ། །དེ་ནི་རྒྱལ་བ་མི་སྣང་འོན་ཀྱང་གུད་ན་སྣང་། །རྒྱལ་བའི་ཏིང་འཛིན་མི་གཡོ་ཐོབ་ཅེས་བྱ་བ་ཡོད། །རྒྱལ་བའི་ཕྲིན་ལས་རྫོགས་ནས་དེ་ལ་སྙོམས་པར་འཇུག །འབྱམ་ཀླས་སྐུ་
རྣམས་གཅིག་ལས་ཚད་མེད་མཐའ་ཡས་པའི། །འོད་གཟེར་པད་མོ་སངས་རྒྱས་སྐད་ཅིག་གཅིག་གིས་འབྱུང་། །རྒྱལ་བ་དེ་དག་ཆོས་ཀྱི་དབྱིངས་ཀུན་རྒྱས་

75-1-145a

འགེངས་པ། །སེམས་ཅན་བསོད་ནམས་བྱས་པས་སངས་རྒྱས་དེ་མཐོང་སྟེ། །རྒྱལ་བའི་སྐུ་མཆོག་དེ་དག་ཆོས་ཀྱི་དབྱིངས་མཉམ་པར། །སྐུ་ཚེ་བྱིན་གྱིས་བརླབས་པས་ཡན་ལག་ཀུན་དང་ལྡན། །ཇི་ལྟར་སངས་རྒྱས་
མ་སྐྱེས་སྐྱེས་པར་བརྗོད་གྱུར་པ། །དེ་བཞིན་ཞིག་པ་མེད་ཀྱང་མྱ་ངན་འདས་ཤེས་བརྗོད། །དཔེ་དང་དབྱངས་དང་ཚིག་གི་ལམ་རྣམས་ཀུན་གྱིས་དབེན། །དོན་གྲུབ་སངས་རྒྱས་ལྷ་ཡི་དམ་པ་མཚུངས་པ་མྱེད། །དེ་སྐད་ཅེས་
སྨྲས་པ་དང་བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་བྱུང་བའི་དཔལ་གྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་མཐོང་བ་དང་ཐོས་པ་དང་དེ་དག་དང་འགྲོགས་པས་དགེ་བའི་རྩ་བ་བསྐྱེད་པར་འགྱུར་བ། བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟ་
བུར་ཁོང་དུ་ཆུད་པར་བྱ། དེ་སྐད་ཅེས་སྨྲས་པ་དང་བྱང་ཆུབ་སེམས་དཔའ་སེམས་དཔའ་ཆེན་པོས་ཀུན་ཏུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་དེ་བཞིན་གཤེགས་པའི་རིགས་སུ་
བྱུང་བའི་དཔལ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་དེ་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་མཐོང་བ་དང་ཐོས་པ་དང་དེ་དག་དང་འགྲོགས་པའི་དགེ་བའི་རྩ་བ་
བསྐྱེད་པར་འགྱུར་བ་ནི། བྱང་ཆུབ་སེམས་དཔའ་སེམས་དཔའ་ཆེན་པོས་མི་ཟད་པ་མངོན་པར་བསྒྲུབ་པའི་བློ་དང་དོན་ཡོད་པ་དང་། གེགས་མེད་པ་དང་། ཤིན་ཏུ་མཐར་ཐུག་པར་འགྲུབ་པ་དང་མི་བསླུ་བ་དང་། 
བསམ་པ་ཐམས་ཅད་ཡོངས་སུ་རྫོགས་པར་བྱེད་པ་དང་། འདུས་བྱས་ཐམས་ཅད་ལ་སྤྱོད་པའི་རྒྱུད་མི་ཟད་པ་དང་། འདུས་མ་བྱས་ཀྱི་ཡེ་ཤེས་འཐོབ་པར་འགྱུར་བ་དང་། དེ་བཞིན་གཤེགས་པའི་ཡེ་ཤེས་སྐྱེ་བར་འགྱུར་བ་དང་། 

75-1-145b

ཕྱི་མའི་མཐའི་མུ་མཐའ་ཡས་པའི་མཐར་ཐུག་པར་འགྱུར་བ་དང་། རང་བྱུང་གི་རྣམ་པའི་མཆོག་ཐམས་ཅད་དང་ལྡན་པ་འཐོབ་པར་འགྱུར་བར་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། མི་ལ་ལ་ཞིག་
གིས་རྡོ་རྗེའི་ཁམས་ཤིག་ཟོས་པར་གྱུར་ན། དེ་ནི་ཇི་ཙམ་དུ་ཆུང་དུ་ཟིན་ཀྱང་རྡོ་རྗེའི་ཁམས་དེ་ཞུ་བར་མི་ནུས་ཏེ། དེ་ནི་གདོན་མི་ཟ་བར་གནས་ཐམས་ཅད་ལས་འདས་ནས། འོག་གི་ཕྱོགས་སུ་འབྱུང་བར་
འགྱུར་རོ། །ཀྱེ་རྒྱལ་བའི་སྲས་དེ་ཅིའི་ཕྱིར་ན། དེ་ནི་རྡོ་རྗེའི་ཆོས་མ་འདྲེས་པ་ཡིན་པའི་ཕྱིར་རོ། །ཀྱེ་རྒྱལ་བའི་སྲས་དེ་བཞིན་གཤེགས་པ་ལ་བསྐྱེད་པའི་དགེ་བའི་རྩ་བ་ནི་ཇི་ཙམ་དུ་ཆུང་དུ་ཟིན་ཀྱང་། འདུས་བྱས་
ལ་སྤྱོད་པའི་ཉོན་མོངས་པའི་གནས་ཐམས་ཅད་ལས་མངོན་པར་འདས་ཏེ། དེ་བཞིན་གཤེགས་པའི་ཡེ་ཤེས་འདུས་མ་བྱས་པའི་མཐར་ཐུག་པར་འགྱུར་རོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་བཞིན་གཤེགས་
པ་ལ་བསྐྱེད་པའི་དགེ་བའི་རྩ་བའི་ཆོས་མ་འདྲེས་པ་ཡིན་པའི་ཕྱིར་རོ། །ཀྱེ་རྒྱལ་བའི་སྲས་གཞན་ཡང་འདི་ལྟ་སྟེ་དཔེར་ན། རྩ་དང་ལོ་མའི་ཕུང་པོ་ནི་རི་རབ་ཙམ་ཞིག་ཡོད་དུ་ཟིན་ཀྱང་དེར་མེ་མདག་ཡུངས་དཀར་
ཀྱི་འབྲུ་ཙམ་ཞིག་བཅུག་ན། རྩ་དང་ལོ་མའི་ཕུང་པོ་དེ་ནི་གདོན་མི་ཟ་བར་ཚིག་པར་འགྱུར་རོ། །དེ་ཅིའི་ཕྱིར་ཞེ་ན། དེ་ནི་མེའི་མཚན་ཉིད་བསྲེག་པ་ལ་སྟ་གོན་དུ་གནས་པའི་ཕྱིར་རོ། །ཀྱེ་རྒྱལ་བའི་སྲས་
དེ་བཞིན་དུ་དེ་བཞིན་གཤེགས་པ་ལ་བསྐྱེད་པའི་དགེ་བའི་རྩ་བའི་མེ་མདག་ཀྱང་ཇི་ཙམ་དུ་ཆུང་དུ་ཟིན་ཀྱང་། ཉོན་མོངས་པ་ཐམས་ཅད་ཀྱི་རྩ་དང་ལོ་མའི་ཕུང་པོ་མ་ལུས་པར་བསྲེགས་ནས། སངས་རྒྱས་
ཀྱི་མཐར་ཕྱིན་ཀྱི་བར་དུ་འགྲུབ་པར་བྱེད་དོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་བཞིན་གཤེགས་པ་ལ་བསྐྱེད་པའི་དགེ་བའི་རྩ་བ་ཤིན་ཏུ་ཐུག་པའི་མཐར་ཕྱིན་པའི་ཕྱིར་རོ། །ཀྱེ་རྒྱལ་བའི་སྲས་

75-1-146a

གཞན་ཡང་འདི་ལྟ་སྟེ་དཔེར་ན། རིའི་རྒྱལ་པོ་ཁ་བ་ཅན་ལ། སྨན་གྱི་རྒྱལ་པོ་ཆེན་པོ་ལྟ་ན་ལེགས་པ་ཞེས་བྱ་བ་ཡོད་དེ། སྨན་གྱི་རྒྱལ་པོ་དེ་སེམས་ཅན་གང་གིས་མཐོང་བར་གྱུར་པ་དེ་དག་གི་མིག་རྣམ་
པར་དག་པར་འགྱུར་རོ། །སྨན་གྱི་རྒྱལ་པོ་དེ་ལ་རླུང་གིས་གཏམས་པའི་སྒྲ་གང་གིས་ཐོས་པ་དེ་དག་གི་རྣ་བ་རྣམ་པར་དག་པར་འགྱུར་རོ། །གང་གི་དྲི་ཚོར་བ་དེ་དག་གི་སྣ་རྣམ་པར་དག་པར་འགྱུར་རོ། །གང་གིས་མྱངས་པ་དེ་དག་
གི་ལྕེ་རྣམ་པར་དག་པར་འགྱུར་རོ། །གང་གིས་རེག་པ་དེ་དག་གི་ལུས་རྣམ་པར་དག་པར་འགྱུར་རོ། །གང་གིས་དེ་འཁོར་ཀྱི་ཕྱོགས་སུ་ཕྱིན་པ་དེ་ནི་ནད་ཀྱང་ཡོངས་སུ་ཞི་བར་འགྱུར་རོ། །ཀྱེ་རྒྱལ་བའི་སྲས་དེ་བཞིན་དུ་
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྨན་གྱི་རྒྱལ་པོ་ཆེན་པོ་བླ་ན་མེད་པ་ཡང་སེམས་ཅན་ཐམས་ཅད་རྣམ་པ་ཐམས་ཅད་དུ་ཉེ་བར་འཚོ་བ་ཡིན་ཏེ། སེམས་ཅན་གང་གིས་དེ་བཞིན་
གཤེགས་པའི་གཟུགས་ཀྱི་སྐུ་མཐོང་བར་གྱུར་པ་དེ་དག་ལས་མཐོང་བ་དེ་ནི་ལྷའི་མིག་ཡོངས་སུ་དག་པར་འགྱུར་བའི་རྒྱུར་འགྱུར་རོ། །སེམས་ཅན་གང་གིས་དེ་བཞིན་གཤེགས་པའི་མཚན་ཐོས་པ་དེ་དག་ལ་རྣ་བ་
ཡོངས་སུ་དག་པའི་རྒྱུར་འགྱུར་རོ། །སེམས་ཅན་གང་གིས་དེ་བཞིན་གཤེགས་པའི་ཚུལ་ཁྲིམས་ཀྱི་དྲི་ཚོར་བ་དེ་དག་ལ་ལྷའི་སྣ་ཡོངས་སུ་དག་པའི་རྒྱུར་འགྱུར་རོ། །སེམས་ཅན་གང་གིས་དེ་བཞིན་གཤེགས་
པའི་ཆོས་ཀྱི་རོ་མྱོང་བ་དེ་དག་ལ་ཚིག་གི་ཚུལ་ཐམས་ཅད་ཤེས་པའི་ལྕེའི་དབང་པོ་ཡོངས་སུ་རྣམ་པར་དག་པའི་རྒྱུར་འགྱུར་རོ། །སེམས་ཅན་གང་ལ་དེ་བཞིན་གཤེགས་པའི་འོད་ཀྱིས་ཕོག་པར་གྱུར་པ་དེ་དག་
ལ་ཆོས་ཀྱི་སྐུ་ཤིན་ཏུ་ཆེ་བ་ཡོངས་སུ་དག་པའི་རྒྱུར་འགྱུར་རོ། །སེམས་ཅན་གང་གིས་དེ་བཞིན་གཤེགས་པ་རྗེས་སུ་དྲན་པ་དེ་དག་ལ་དེ་བཞིན་གཤེགས་པའི་དྲན་པ་རྩེ་གཅིག་ཡོངས་སུ་དག་པས་ཡང་དག་པར་

75-1-146b

རྫོགས་པའི་སངས་རྒྱས་མཐོང་བར་རྒྱུར་འགྱུར་རོ། །སེམས་ཅན་གང་གིས་དེ་བཞིན་གཤེགས་པ་བཞུགས་པའི་ས་ཕྱོགས་སམ། དེ་བཞིན་གཤེགས་པའི་མཆོད་རྟེན་ལ་མཆོད་པ་བྱས་ན་དེ་དག་གི་དགེ་བའི་
རྩ་བ་དེ་ཡང་ཉོན་མོངས་པའི་ནད་ཐམས་ཅད་ཞི་ཞིང་འཕགས་པའི་བདེ་བ་ཐོབ་པའི་རྒྱུར་འགྱུར་རོ། །ཀྱེ་རྒྱལ་བའི་སྲས་ཁྱོད་ཀྱིས་ཡིད་ཆེས་པ་དང་ཁོང་དུ་ཆུད་པར་བྱ་ན། སེམས་ཅན་ལ་ལ་ཞིག་གིས་དེ་
བཞིན་གཤེགས་པ་མཐོང་ངམ་ཐོས་ཀྱང་ལས་ཀྱི་སྒྲིབ་པས་ཀུན་ནས་འཁོར་བའི་ཕྱིར། དེ་བཞིན་གཤེགས་པ་ལ་མ་དད་པ་ཞིག་བྱས་ན་ཡང་དེ་དག་གི་མཐོང་བའི་དགེ་བའི་རྩ་བ་དེ་ནི་ཡོངས་སུ་མྱ་ངན་ལས་འདའ་
བའི་བར་དུ་དོན་ཡོད་དོ་ཞེས་བདག་སྨྲའོ། །ཀྱེ་རྒྱལ་བའི་སྲས་དེ་བཞིན་གཤེགས་པ་མཐོང་བ་དང་ཐོས་པ་དང་དེ་དག་དང་འགྲོགས་པའི་དགེ་བའི་རྩ་བ་ནི། བྱང་ཆུབ་སེམས་དཔའ་སེམས་དཔའ་ཆེན་པོས་མི་དགེ་
བའི་ཆོས་ཐམས་ཅད་སྤང་བ་དང་། དགེ་བའི་ཆོས་ཐམས་ཅད་མངོན་ཏུ་བྱ་ཞིང་ཡོངས་སུ་རྫོགས་པར་འགྱུར་བའི་རྒྱུར་ཁོང་དུ་ཆུད་པར་བྱའོ། །ཀྱེ་རྒྱལ་བའི་སྲས་གཞན་ཡང་དཔེ་རྣམ་པར་དགོད་པ་ཐམས་ཅད་ཀྱིས་དེ་བཞིན་
གཤེགས་པ་རྣམ་པ་ཐམས་ཅད་དུ་ཤེས་པར་མི་རུང་སྟེ། ཅིས་ཀྱང་དཔེར་བྱ་བ་མ་ཡིན་ནོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ནི་སེམས་ཀྱི་ལས་ཐམས་ཅད་ལས་ཤིན་ཏུ་འདས་པས་
བསམ་གྱིས་མི་ཁྱབ་པ་སྟེ། འོན་ཀྱང་སེམས་ཅན་རྣམས་ཀྱི་བསམ་པ་ཡོངས་སུ་ཚིམ་པར་བྱ་བའི་ཕྱིར་དེ་བཞིན་གཤེགས་པ་རྣམས་ནི་བྱང་ཆུབ་སེམས་དཔའ་རྣམས་ལ་དཔེས་སྟོན་པ་མངོན་པར་གནང་བ་
མཛད་ཀྱི་དེ་ལྷུར་བླང་བའི་ཕྱིར་ནི་མ་ཡིན་ནོ། །ཀྱེ་རྒྱལ་བའི་སྲས་ཆོས་ཀྱི་རྣམ་གྲངས་རྣམ་པ་འདི་ལྟ་བུ་དག་ནི་དེ་བཞིན་གཤེགས་པའི་གསང་བའི་གནས་ཤེས་བྱའོ། །འཇིག་རྟེན་ཐམས་ཅད་ཀྱིས་ཤེས་པར་

75-1-147a

དཀའ་བ་ཞེས་བྱའོ། །དེ་བཞིན་གཤེགས་པའི་ཕྱག་རྒྱ་དང་ལྡན་པ་ཞེས་བྱའོ། །ཡེ་ཤེས་ཀྱི་མཐུ་ཆེན་པོ་རྫོགས་པ་ཞེས་བྱའོ། །དེ་བཞིན་གཤེགས་པའི་རིགས་སྟོན་པ་ཞེས་བྱའོ། །བྱང་ཆུབ་
སེམས་དཔའ་ཐམས་ཅད་ཡང་དག་པར་བསྒྲུབ་པ་ཞེས་བྱའོ། །འགྲོ་བ་ཐམས་ཅད་ཀྱིས་མི་འཕྲོགས་པ་ཞེས་བྱའོ། །ཤིན་ཏུ་ངེས་པར་དེ་བཞིན་གཤེགས་པའི་སྤྱོད་ཡུལ་གྱིས་རྗེས་སུ་སོང་བ་ཞེས་བྱའོ། །
སེམས་ཅན་གྱི་ཁམས་མ་ལུས་པ་ཐམས་ཅད་རྣམ་པར་སྦྱོང་བ་ཞེས་བྱའོ། །དེ་བཞིན་གཤེགས་པ་ཐམས་ཅད་ཀྱིས་བསྟན་པའི་དགེ་བའི་རྩ་བ་ཞེས་བྱའོ། །ཤིན་ཏུ་མཐར་ཐུག་པའི་མུར་ཕྱིན་པ་ཞེས་བྱ་བའི་བར་
དུ་སྟེ། ཀྱེ་རྒྱལ་བའི་སྲས་ཆོས་ཀྱི་རྣམ་གྲངས་རྣམ་པ་འདི་ལྟ་བུ་དག་ནི་ཐེག་པ་ཆེན་པོ་ལ་ཡང་དག་པར་ཞུགས་པ་བསམ་གྱིས་མི་ཁྱབ་པའི་ཐེག་པ་ལ་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་
མ་གཏོགས་པར་གཞན་གྱི་དོན་དུ་དེ་བཞིན་གཤེགས་པ་སྟོན་པ་མི་མཛད་དོ། །ཆོས་ཀྱི་རྣམས་གྲངས་རྣམ་པ་འདི་ལྟ་བུ་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་མ་གཏོགས་པར་སེམས་ཅན་གཞན་གྱི་ལག་དུ་ཕྱིན་
པར་མི་འགྱུར་རོ། །ཀྱེ་རྒྱལ་བའི་སྲས་འདི་ལྟ་སྟེ་དཔེར་ན། འཁོར་ལོས་བསྒྱུར་བའི་རྒྱལ་པོ་རིན་པོ་ཆེ། གང་གིས་འཁོར་ལོས་སྒྱུར་བའི་རྒྱལ་པོར་བརྗོད་པའི་རིན་པོ་ཆེ་གང་ཡང་རུང་སྟེ། རིན་པོ་ཆེ་དེ་དག་ནི་
འཁོར་ལོས་བསྒྱུར་བའི་རྒྱལ་པོ་དེའི་བུ་ཐུ་བོ་གཞོན་ནུ་བཙུན་མོ་དམ་པ་ལས་བྱུང་བ་འཁོར་ལོས་བསྒྱུར་བའི་མཚན་དང་ལྡན་པ་མ་གཏོགས་པར་སེམས་ཅན་གཞན་གྱི་ལག་ཏུ་ཕྱིན་པར་མི་འགྱུར་རོ། །ཀྱེ་རྒྱལ་
བའི་སྲས་འཁོར་ལོས་བསྒྱུར་བའི་རྒྱལ་པོའི་བུ་འཁོར་ལོས་བསྒྱུར་བའི་མཚན་དང་ལྡན་པ་དེ་ལྟ་བུ་མེད་པ་ནི་འཁོར་ལོས་བསྒྱུར་བའི་རྒྱལ་པོ་དུས་བྱས་ནས་ཞག་བདུན་ལོན་པ་དང་ནོར་བུ་རིན་པོ་ཆེ་དེ་དག་

75-1-147b

མ་ལུས་པར་ནུབ་པར་འགྱུར་ཏེ་མི་འཁོད་དོ། །ཀྱེ་རྒྱལ་བའི་སྲས་དེ་བཞིན་དུ་མདོ་སྡེ་རིན་པོ་ཆེ་རྣམ་པ་འདི་ལྟ་བུ་འདི་དག་ཀྱང་དེ་བཞིན་གཤེགས་པ་རྣམས་ཀྱི་སྲས་ཀྱི་མཐུ་བོ་དེ་བཞིན་གཤེགས་པའི་རིགས་སུ་
བྱུང་བ་དེ་བཞིན་གཤེགས་པ་རྣམས་ལ་དགེ་བའི་རྩ་བ་བསྐྱེད་པ་རྣམས་མ་གཏོགས་པར་སེམས་ཅན་གཞན་གྱི་ལག་དུ་ཕྱིན་པར་མི་འགྱུར་རོ། །ཀྱེ་རྒྱལ་བའི་སྲས་སྐྱེས་བུ་དམ་པ་དེ་ལྟ་བུ་དག་མེད་དུ་ཟིན་ན་ནི་
རིང་པོར་མི་ཐོག་པར་མདོ་སྡེ་དམ་པ་དེ་ལྟ་བུ་དེ་བཞིན་གཤེགས་པའི་གསང་བ་ཆེན་པོ་ཆོས་ཀྱི་རྣམ་གྲངས་དེ་བཞིན་གཤེགས་པའི་ཚུལ་རྒྱུན་མི་འཆད་པར་བྱེད་པ་རྣམས་ཀྱང་ཐམས་ཅད་ཀྱང་ཐམས་ཅད་ཀྱི་
ཐམས་ཅད་དུ་ནུབ་པར་འགྱུར་ཏེ་མི་འཁོད་དོ། །དེ་ཅིའི་ཕྱིར་ཞེ་ན། ཉན་ཐོས་དང་རང་སངས་རྒྱས་ཐམས་ཅད་ལ་ནི་ཆོས་ཀྱི་རྣམ་གྲངས་རྣམ་པ་འདི་ལྟ་བུ་དག་མཉན་པའི་མཐུའང་མེད་ན། གཟུང་བའམ་
བཅང་བ་འམ་ཀླག་པ་འམ་བསྟན་པ་འམ། བྲི་བ་ལྟ་ཅི་སྨོས་ཏེ་དེ་ནི་གནས་མ་ཡིན་ནོ། །གཞན་དུ་ན་ཆོས་ཀྱི་རྣམ་གྲངས་རྣམ་པ་འདི་ལྟ་བུ་དག་ནི་སྐྱེས་བུ་དམ་པ་དེ་དག་ཉིད་ཀྱི་ལག་ཏུ་ཕྱིན་པ་འམ། 
གླེགས་བམ་དུ་བྱས་པ་འམ། ཡིད་ལས་ཡོད་པར་འགྱུར་རོ། །ཀྱེ་རྒྱལ་བའི་སྲས་དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཀྱི་རྣམ་གྲངས་འདི་ལྟ་བུ་དག་
ཐོས་ན་བསམ་མ་ཐག་པས་རིམ་གྲོ་དང་། བཀུར་བསྟི་དང་། རྗེ་སར་བྱ་སྟེ། སྤྱི་བོ་ལ་བླང་བར་བྱའོ། །རབ་ཏུ་དགའ་བར་བྱའོ། །
དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་གནས་འདི་ལ་མོས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ནི་བླ་ན་མེད་པ་ཡང་དག་པར་རྫོགས་

75-1-148a

པའི་བྱང་ཆུབ་དཀོན་པ་མ་ཡིན་ནོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་སེམས་དཔའ་ཆེན་པོ་བསྐལ་པ་བྱེ་བ་ཁྲག་ཁྲིག་བརྒྱ་སྟོང་མང་པོར་ཕ་རོལ་ཏུ་ཕྱིན་པ་དྲུག་ཡང་དག་པར་བསྒྲུབ་པ་དང་། 
བྱང་ཆུབ་ཀྱི་ཕྱོགས་ཀྱི་ཆོས་ཡང་དག་པར་བསྒྲུབ་པ་ལ་མངོན་པར་བརྩོན་པར་བྱས་ཀྱང་དེ་བཞིན་གཤེགས་པའི་ཆེ་བ་ཉིད་བསམ་གྱིས་མི་ཁྱབ་པ་འདི་མ་ཐོས་སམ། ཐོས་ནས་ཀྱང་ཡིད་མི་ཆེས་ཤིང་དད་པ་
མེད་དེ་མི་འཇུག་ཁོང་དུ་ཆུད་པར་མི་བྱེད་ན། བྱང་ཆུབ་སེམས་དཔའ་དེ་ནི། བྱང་ཆུབ་སེམས་དཔའི་ཆོས་ཉིད་ལ་ཡང་དག་པར་བྱུང་བ་མ་ཡིན་ནོ། །དེ་ལ་དེ་བཞིན་གཤེགས་པ་རྣམས་ཀྱིས་ཀྱང་དེ་བཞིན་གཤེགས་པའི་
རིགས་སུ་བྱུང་བར་བཤད་པར་མི་འགྱུར་རོ། །ཀྱེ་རྒྱལ་བའི་སྲས་ནམ་བྱང་ཆུབ་སེམས་དཔའ་སེམས་དཔའ་ཆེན་པོས་དེ་བཞིན་གཤེགས་པའི་ཡེ་ཤེས་ཆེ་བ་ཉིད་བསམ་གྱིས་མི་ཁྱབ་པ་ཚད་མེད་པ་ཆགས་པ་མེད་
པ་བསྒྲིབ་པ་མེད་པ་འདི་ཐོས་ནས་ཡིད་ཆེས་ཤིང་དད་དེ་འཇུག་པ་དང་ཁོང་དུ་ཆུད་པར་བྱེད་པ་དེའི་ཚེ་བྱང་ཆུབ་སེམས་དཔའ་དེ། དེ་བཞིན་གཤེགས་པའི་རིགས་སུ་བྱུང་བ་ཡིན། དེ་བཞིན་གཤེགས་པའི་ཡུལ་གྱི་རྗེས་
སུ་སོང་བ་ཡིན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་མཉམ་པ་ཉིད་དུ་ཤིན་ཏུ་གྲུབ་པ་ཡིན། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལ་རབ་ཏུ་གནས་པ་ཡིན། འཇིག་རྟེན་གྱི་ཆོས་
ཐམས་ཅད་དང་ཤིན་ཏུ་བྲལ་བ་ཡིན། དེ་བཞིན་གཤེགས་པའི་སྤྱོད་ཡུལ་ལ་ཤིན་ཏུ་བྱུང་བ་ཡིན། བྱང་ཆུབ་སེམས་དཔའ་ཐམས་ཅད་ཀྱི་ཆོས་ཉིད་རྟོགས་པར་ཁོང་དུ་ཆུད་པ་ཡིན། དེ་བཞིན་གཤེགས་པ་
ཐམས་ཅད་ཀྱི་ཁྱུ་མཆོག་གི་མཐུ་ཕྱུང་བ་དང་། རྣམ་པར་རོལ་པ་ལ་ཐེ་ཙོམ་མེད་པ་ཡིན་ཏེ། བྱང་ཆུབ་སེམས་དཔའི་དབང་རང་འབྱུང་གི་ཆོས་ཉིད་ལ་གནས་པས་ཀྱང་། དེ་བཞིན་གཤེགས་པའི་ཡུལ་

75-1-148b

ཆགས་པ་མེད་པ་ལ་འཇུག་པ་ཡིན་ནོ། །ཀྱེ་རྒྱལ་བའི་སྲས་བྱང་ཆུབ་སེམས་དཔས་ཆོས་འདི་དག་ཐོས་ནས་བློ་ཐམས་ཅད་ཀྱི་རྗེས་སུ་སོང་བ་དང་། སེམས་ཀྱི་བསམ་པའི་སྟོབས་དང་ཤུགས་ཚད་མེད་
པའི་རྗེས་སུ་སོང་བ་དང་། ལྷག་པའི་བསམ་པས་འཇུག་པར་རྟོག་པ་དང་། རྣམ་པར་རྟོགས་པ་ཡོངས་སུ་སྤངས་པ་དང་། ཡིད་ལ་བྱེད་པ་དེ་བཞིན་གཤེགས་པ་ཐམས་ཅད་མངོན་དུ་གྱུར་པ་དང་། དྲན་པའི་དབང་ནམ་
མཁའི་དབྱིངས་མཉམ་པ་ཉིད་ཀྱིས་རྣམ་པར་བསྒོམས་པ་དང་། བྱང་ཆུབ་སེམས་དཔའི་བློ་གྲོས་གྱི་ལས་ཆོས་ཀྱི་དབྱིངས་མཐའ་དང་དབུས་མེད་པས་རྣམ་པར་དཔྱད་པ་དང་། རང་བྱུང་གི་ཡེ་ཤེས་འབྱམ་ཀླས་པ་
ཡོན་ཏན་ཐམས་ཅད་ཡོངས་སུ་རྫོགས་པས་མངོན་པར་ཤེས་པར་བྱ་བ་དང་། སེམས་བསྐྱེད་པ་འཇིག་རྟེན་ཐམས་ཅད་ཀྱི་དྲི་མ་དང་བྲལ་བ་དང་། བྱང་ཆུབ་སེམས་དཔའི་དཔྱད་པ་དང་། བསམ་པ་ལ་འཇུག་པ་འབྱམ་
ཀླས་ཕྱོགས་ཀྱི་དྲ་བ་ཐམས་ཅད་དུ་རྒྱས་པར་འགེངས་པ་དང་། དགེ་བའི་རྩ་བ་ཡོངས་སུ་བསྔོ་བའི་ཡེ་ཤེས་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་དང་། རྒྱུད་ཀྱི་ཚུལ་ཅིག་ཏུ་གྱུར་
པས་ཆོས་འདི་རྣམས་ལ་འཇུག་པ་མྱེད་པར་ཁོང་དུ་ཆུད་པའི་ཚུལ་གྱིས་འཇུག་པར་བྱ་སྟེ། དེ་ཆོས་གང་ལ་ཡང་གཅིག་ཏུ་དམྱིགས་པས་ཡིད་ལ་བྱ་བར་མི་བྱའི། ཀྱེ་རྒྱལ་བའི་སྲས་ཆོས་གཅིག་ལ་ཆོས་
ཐམས་ཅད་ཚད་མེད་པའི་ཚུལ་དུ་ཡིད་ལ་བྱའོ། །ཀྱེ་རྒྱལ་བའི་སྲས་ཡོན་ཏན་དེ་ལྟ་བུ་དང་ལྡན་པའི་བྱང་ཆུབ་སེམས་དཔས་ནི་ལས་གྲོན་ཆུང་ངུར་རང་འབྱུང་གི་ཡེ་ཤེས་དང་མངའ་བསྒྱུར་བ་འཐོབ་པར་འགྱུརོ། །
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་དོན་དེ་ཉིད་ཡང་བརྟག་པར་བྱ་བའི་ཕྱིར། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །རྒྱལ་བ་དེ་དག་ཐོས་མཐོང་མཆོད་

75-1-149a

པ་བྱས་པས་ཀྱང་། །ཚད་མེད་པ་ཡི་བསོད་ནམས་ཕུང་པོ་འཕེལ་བར་འགྱུར། །ཉོན་མོངས་འཁོར་བའི་སྡུག་བསྔལ་ཐམས་ཅད་སྤངས་གྱུར་ཏུ། །འདུས་བྱས་འདི་ནང་བར་མ་
དོར་ནི་ཟད་མྱི་འགྱུར། །སྐྱེས་བུ་ལ་ལས་རྡོ་རྗེ་ཟོས་གྱུར་དེ་ལ་ནི། །ཞུ་བར་མི་འགྱུར་གདོན་མི་ཟ་བར་ཕྱིར་འབྱུང་འགྱུར། །དེ་བཞིན་སྟོབས་བཅུ་རྣམས་ལ་མཆོད་བྱས་བསོད་ནམས་ཀྱི། །ཡེ་
ཤེས་རྡོ་རྗེས་ཉོན་མོངས་མ་ལུས་བཅོམ་པར་འགྱུར། །རྩྭ་སྐམ་སྤུངས་པའི་རི་བོའི་མཆོག་ཙམ་ཡོད་གྱུར་ཀྱང་། །མྱེ་མདག་ཡུངས་འབྲུ་ཙམ་གྱིས་དེ་ནི་འཚིག་འགྱུར་ཏེ། །དེ་བཞིན་བདེ་
གཤེགས་མཆོད་པ་ཆུང་ཟད་ཅིག་བྱས་ཀྱང་། །ཉོན་མོངས་ཐམས་ཅད་ཚིམ་བྱེད་མྱ་ངན་འདས་རྒྱུར་འགྱུར། །རི་བོ་ཁ་བ་ཅན་ལ་འཐོང་ལེགས་སྨན་ཡོད་དེ། །མཐོང་ཞིང་རེག་པས་ནད་རྣམས་
ཐམས་ཅད་ཞི་བར་བྱེད། །དེ་བཞིན་སྟོབས་བཅུ་རྣམས་ནི་མཐོང་ངམ་ཐོས་གྱུར་ཀྱང་། །ཡོན་ཏན་ཀུན་ལྡན་སངས་རྒྱས་ཡེ་ཤེས་འཐོབ་པར་འགྱུར། །དེ་ནས་དེའི་ཚེ་སངས་རྒྱས་ཀྱི་མཐུས། 
ཕྱོགས་བཅུར་འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་གྱི་འཇིག་རྟེན་གྱི་ཁམས་རྣམས་རྣམ་པ་དྲུག་དང་ལྟས་ཆེན་པོ་བཅོ་བརྒྱད་དུ་གཡོས་སོ། །
རབ་ཏུ་གཡོས་སོ། །ཀུན་ཏུ་གཡོས་སོ། །འགུལ་ཏོ། །རབ་ཏུ་འགུལ་ཏོ། །ཀུན་ཏུ་འགུལ་ཏོ། །ལྡེག་གོ་རབ་ཏུ་ལྡེག་གོ། །ཀུན་ཏུ་ལྡེག་གོ། །ཆེམ་ཆེམ་རབ་ཏུ་ཆེམ་ཆེམ། ཀུན་ཏུ་ཆེམ་ཆེམ་མོ། །
འུར་འུར་རབ་ཏུ་འུར་འུར། ཀུན་ཏུ་འུར་འུར་རོ། །ཤིག་ཤིག་རབ་ཏུ་ཤིག་ཤིག །ཀུན་ཏུ་ཤིག་ཤིག་གོ། །འདི་ལྟ་སྟེ་ཤར་ཕྱོགས་དམའ་བར་གྱུར་ན། ནུབ་ཕྱོགས་མཐོ་བར་གྱུར་ཏོ། །ནུབ་ཕྱོགས་དམའ་

75-1-149b

བར་གྱུར་ན་ཤར་ཕྱོགས་མཐོ་བར་གྱུར་ཏོ། །ལྷོ་ཕྱོགས་དམའ་བར་གྱུར་ན་བྱང་ཕྱོགས་མཐོ་བར་གྱུར་ཏོ། །བྱང་ཕྱོགས་དམའ་བར་གྱུར་ན་ལྷོ་ཕྱོགས་མཐོ་བར་གྱུར་ཏོ། །དབུས་དམའ་བར་གྱུར་ན་མཐའ་
མཐོ་བར་གྱུར་ཏོ། །མཐའ་དམའ་བར་གྱུར་ན་དབུས་མཐོ་བར་གྱུར་ཏོ། །དེ་བཞིན་གཤེགས་པའི་མཐུས་ལྷ་རྫས་ལས་འདས་པའི་མེ་ཏོག་གི་སྤྲིན་དང་ན་བཟའི་སྤྲིན་དང་། གདུགས་ཀྱི་སྤྲིན་དང་
རྒྱལ་མཚན་གྱི་སྤྲིན་དང་། བ་དན་གྱི་སྤྲིན་མངོན་པར་བབ་པོ། །ལྷ་རྫས་ལས་འདས་པའི་སྤོས་ཀྱི་སྤྲིན་གྱི་ཆར་མངོན་པར་བབ་པོ། །ལྷ་རྫས་ལས་འདས་པའི་ཕྲེང་བ་དང་། བྱུག་པའི་སྤྲིན་གྱི་
ཆར་མངོན་པར་བབ་བོ། །ལྷ་རྫས་ལས་འདས་པའི་རྒྱན་དང་ལྷབ་ལྷུབ་ཀྱི་སྤྲིན་གྱི་མཆར་མངོན་པར་བབ་པོ། །ལྷ་རྫས་ལས་འདས་པའི་ནོར་བུ་རིན་པོ་ཆེའི་འོད་ཆེན་པོ་དང་ལྡན་པའི་སྤྲིན་གྱི་ཆར་
མངོན་པར་བབ་པོ། །ལྷ་རྫས་ལས་འདས་པའི་བྱང་ཆུབ་སེམས་དཔའི་ལེགས་སོ་ཞེས་བརྗོད་པའི་སྤྲིན་གྱི་ཆར་མངོན་པར་བབ་བོ། །ལྷ་རྫས་ལས་འདས་པའི་བྱང་ཆུབ་སེམས་དཔའི་ལུས་
བརྗོད་དུ་མེད་པའི་སྤྲིན་གྱི་ཆར་མངོན་པར་བབ་བོ། །འཇིག་རྟེན་གྱི་ཁམས་བསམ་གྱི་མི་ཁྱབ་པར་ཡོངས་སུ་དག་པས་མངོན་པར་འཚང་རྒྱ་བའི་སྤྲིན་ཀྱི་ཆར་མངོན་པར་བབ་བོ། །དེ་བཞིན་
གཤེགས་པའི་གསུང་ཆོས་ཀྱི་དབྱིངས་མཐའ་དང་དབུས་མྱེད་པ་རྒྱས་པར་འགེངས་པའི་སྤྲིན་ཀྱི་ཆར་མངོན་པར་བབ་པའོ། །གླིང་བཞི་པའི་འཇིག་རྟེན་གྱི་ཁམས་འདིར་དེ་བཞིན་གཤེགས་པའི་
བྱང་ཆུབ་ཐུགས་སུ་ཆུད་པའི་ཆོས་ཀྱི་བྱིན་གྱི་བརླབས་ཀྱིས། བྱང་ཆུབ་སེམས་དཔའ་དགའ་བར་གྱུར་པ་དེ་བཞིན་དུ་འཇིག་རྟེན་གྱི་ཁམས་མ་ལུས་པ་ཐམས་ཅད་དུ་འང་ཕྱོགས་བཅུ་རྒྱས་པ་

75-1-150a

ཐམས་ཅད་རབ་ཏུ་དགའ་བར་གྱུར་ཏོ། །ཕྱོགས་བཅུའི་འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་བརྒྱ་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་
ལ་དག་ནས་ཀྱང་། དེ་བཞིན་གཤེགས་པ་སངས་རྒྱས་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་བརྒྱ་བཅུའི་རྡུལ་ཤིན་ཏུ་ཕྲ་བ་སྙེད་མཚན་ཀུན་ཏུ་བཟང་པོར་མཐུན་པ་ཤ་སྟག་གིས། བྱང་ཆུབ་
སེམས་དཔའ་ཀུན་ཏུ་བཟང་པོ་ལ་ཞལ་མངོན་པར་བསྟན་ཏེ། འདི་སྐད་ཅེས་གསུངས་སོ། །རིགས་ཀྱི་བུ་ཁྱོད་ཀྱིས་དེ་བཞིན་གཤེགས་པའི་མཐུ་བསམ་གྱི་མི་ཁྱབ་པའི་ཚུལ་མང་པོ་སངས་
རྒྱས་གྱིས་བྱིན་གྱི་བརླབས་དང་། ཆོས་ཉིད་རྗེས་སུ་སྙེག་པས་བསྟན་པ་ལེགས་སོ་ལེགས་སོ། །ཀྱེ་རྒྱལ་བའི་སྲས་དེ་བཞིན་གཤེགས་པ་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་
དུ་མེད་པ་བརྒྱ་ཅུའི་རྡུལ་ཤིན་ཏུ་ཕྲ་བ་སྙེད་ཐམས་ཅད་ཀྱང་མཚན་མཐུན་པ་ཤ་སྟག་ཆོས་བསྟན་པ་འདི་ལ་ལེགས་པ་བརྗོད་པ་མཛད་དོ། །ངེད་ཀྱིས་ཀྱང་འདི་སྐད་དུ་བརྗོད་པ་ཡིན་ནོ། །ངེད་ཀྱིས་
ཇི་སྐད་དུ་བརྗོད་པ་དེ་བཞིན་དུ་སངས་རྒྱས་ཐམས་ཅད་ཀྱིས་ཀྱང་བརྗོད་དོ། །ཆོས་བསྟན་པ་འདི་ཤིན་ཏུ་བསྟན་པའི་ཚེ། བྱང་ཆུབ་སེམས་དཔའ་སངས་རྒྱས་ཀྱི་ཞིང་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་
སྙེད་ཀྱིས་བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མངོན་པར་ཤེས་པ་རབ་ཏུ་ཐོབ་པར་གྱུར་ཏོ། །དེ་དག་ཀྱང་ངེད་ཀྱིས་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཚེ་གཅིག་གིས་
ཐེགས་པར་ལུང་བསྟན་ཏོ། །སེམས་ཅན་སངས་རྒྱས་ཀྱི་ཞིང་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་སྙེད་ཀྱིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། དེ་དག་ཀྱང་མ་འོངས་པའི་

75-1-150b

དུས་བསྐལ་པ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་སངས་རྒྱས་ཀྱི་ཡུལ་ཕུན་སུམ་མཚོགས་པ་ཞེས་བྱ་བའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་དག་ཏུ་འགྱུར་བར་ངེད་ཀྱིས་ལུང་བསྟན་ཏོ། །ཆོས་བསྟན་པ་འདི་ཡང་མ་འོངས་པའི་བྱང་ཆུབ་སེམས་དཔའ་རྣམས་ཀྱིས་མ་ཐོས་པའི་ཆོས་ཐོས་པར་བྱ་བའི་ཕྱིར་ངེད་ཀྱིས་བྱིན་གྱིས་
བརླབས་སོ། །གླིང་བཞི་པའི་འཇིག་རྟེན་གྱི་ཁམས་འདིར་སེམས་ཅན་རྣམས་ཀྱིས་ཇི་ལྟར་ཤེས་པར་གྱུར་ཅིང་དུལ་བར་གྱུར་པ་དེ་བཞིན་དུ་ཕྱོགས་བཅུའི་འཇིག་རྟེན་ཁམས་བྱེ་བ་ཁྲག་ཁྲིག་བརྒྱ་སྟོང་
ཚད་མེད་པ་གྲངས་མེད་པ་བསམ་གྱིས་མི་ཁྱབ་པ་མཚུངས་པ་མེད་པ་མཐའ་ཡས་པ་མུ་མེད་པས་མཚམས་མེད་པ་དཔག་ཏུ་མེད་པ་ཆོས་ཀྱི་དབྱིངས་ཀྱིས་ཀླས་པ་ནམ་མཁའི་དབྱིངས་གྱི་མཐས་གཏུགས་
པ་ཐམས་ཅད་མ་ལུས་པ་དག་ཏུ་ཡང་སེམས་ཅན་རྣམས་རྣམ་པར་དུལ་བར་གྱུར་ཏོ། །སངས་རྒྱས་ཀྱི་མཐུ་དང་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་གྱི་སྔོན་གྱི་སྨོན་ལམ་གྱི་བྱིན་
གྱི་བརླབས་དང་། ཆོས་ཉིད་རབ་ཏུ་ཐོབ་པ་དང་། དགེ་བའི་རྩ་བའི་མཐུ་དང་། དེ་བཞིན་གཤེགས་པའི་ཡེ་ཤེས་ཉམས་པ་མྱེད་པ་ལས་མྱི་འགྱུར་བ་དང་། སངས་རྒྱས་ཀྱི་སྐུ་ཐོབ་པ་ལས་གཞན་དུ་མི་འགྱུར་
བ་དང་། དུས་ལས་ཇི་ལྟར་བབ་པ་བཞིན་དུ་བྱང་ཆུབ་སེམས་དཔའ་ཡང་དག་པར་བསྐུལ་བ་དང་། སྔོན་མངོན་པར་བསྒྲུབ་པ་ཆུད་མ་ཟོས་པ་དང་། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང་མཐུ། 
ཤིན་ཏུ་ཡངས་པ་དང་། ཐམས་ཅད་མཁྱེན་པའི་ཡེ་ཤེས་གྱི་མངའ་བསྒྱུར་བ་ཡང་དག་པར་བསྟན་པའི་མཐུས་ཕྱོགས་བཅུའི་འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མྱེད་པ་

75-1-151a

ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་ནས། བྱང་ཆུབ་སེམས་དཔའ་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཕྱོགས་
བཅུའི་ཆོས་ཀྱི་དབྱིངས་རྒྱས་པར་འགེངས་ཤིང་བྱང་ཆུབ་སེམས་དཔའི་རྒྱན་ཆེན་པོ་རབ་ཏུ་བསྟན་པ་དང་། འོད་གཟེར་གྱི་དྲ་བ་ཆེན་པོ་རབ་ཏུ་བཀྱེ་བ་དང་། འཇིག་རྟེན་གྱི་ཁམས་ཐམས་ཅད་བསྐྱོད་པ་
དང་། བདུད་ཀྱི་ཁྱིམ་ཐམས་ཅད་རབ་ཏུ་གཞིག་པ་དང་། ངན་སོང་གི་ཡུལ་ཐམས་ཅད་རབ་ཏུ་ཞི་བར་བྱ་བ་དང་། དེ་བཞིན་གཤེགས་པའི་ཆེ་བ་ཉིད་རབ་ཏུ་བརྗོད་པ་དང་། ཆོས་ཡང་དག་པར་
འགྲོ་བ་རྣམ་པ་ཐ་དད་པ་ཚད་མེད་པས་དེ་བཞིན་གཤེགས་པའི་ལེགས་པ་བརྗོད་པ་དང་། རྣམ་པ་ཐམས་ཅད་དུ་ཆོས་ཀྱི་ཆར་ཚད་མྱེད་པ་དབབ་པའི་སྤྲིན་གྱི་ཆར་མངོན་པར་དབབ་པ་དང་། ལུས་རྣམ་
པ་ཐ་དད་པ་ཚད་མེད་པ་རབ་ཏུ་བསྟན་པ་དང་། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྤྲིན་ཆེན་པོ་ནང་རང་གི་རྒྱུད་ཀྱི་སྣོད་ཚད་མེད་པས་ཡང་དག་པར་གཟུང་བ་བྱེད་ཅིང་འོངས་པར་གྱུར་ཏོ། །དེ་དག་ཀྱང་
སངས་རྒྱས་ཀྱི་བྱིན་གྱི་བརླབས་འདི་སྐད་དུ་བརྗོད་དེ། ཀྱེ་རྒྱལ་བའི་སྲས་དེ་ལྟར་ཁྱོད་ཀྱིས་དེ་བཞིན་གཤེགས་པའི་ཆོས་ཉིད་མྱི་འཕྲོགས་ཤིང་བསམ་གྱིས་མི་ཁྱབ་པ་འདི་བརྗོད་པ་ལེགས་སོ། །
ལེགས་སོ། །ཀྱེ་རྒྱལ་བའི་སྲས་བདག་ཅག་ཀྱང་ཐམས་ཅད་ཀུན་ཏུ་བཟང་པོ་ཞེས་བྱ་བར་མཐུན་པ་ཤ་སྟག་སྟེ། དེ་བཞིན་གཤེགས་པའི་མཚན་ཀུན་ཏུ་གྲངས་པའི་དབང་ཕྱུག་རྒྱལ་པོ་ཞེས་
བྱ་བ་དག་གི་དྲུང་ནས་འཇིག་རྟེན་གྱི་ཁམས་གྱི་མྱིང་ཀུན་ཏུ་སྣང་བའི་འོད་ཅེས་བྱ་བ་དག་ནས་འདིར་ཕྱིན་ཏེ། ཐམས་ཅད་དུའང་སངས་རྒྱས་ཀྱི་མཐུ་དང་དེ་བཞིན་གཤེགས་པའི་ཆོས་ཉིད་རབ་ཏུ་

75-1-151b

ཐོབ་པས་ཆོས་བསྟན་པ་འདི་ཉིད་བྱུང་བར་གྱུར་ཏོ། །ཀྱེ་རྒྱལ་བའི་སྲས་དེ་ལྟར་བདག་ཅག་ཀྱང་དབང་དུ་གྱུར་པ་ཤ་སྟག །སངས་རྒྱས་ཀྱི་བྱིན་གྱི་བརླབས་ཀྱིས་འཁོར་འདིར་ཕྱིན་ཏེ། ཇི་ལྟར་བདག་ཅག་འཁོར་འདིར་
ཕྱིན་པ་དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ་ནམ་མཁའི་མཐས་གཏུགས་པ་ཐམས་ཅད་དུ་ཡང་དེ་བཞིན་གཤེགས་པའི་བྱིན་གྱི་བརླབས་དང་མཐུས་བྱང་ཆུབ་སེམས་དཔའ་
སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཕྱིན་པར་གྱུར་ཏེ། ཐམས་ཅད་ན་འང་དེ་བཞིན་གཤེགས་པའི་མངའ་མྱི་འཕྲོགས་བའི་ཆོས་འདི་ཉིད་ཚིག་འདི་དག་ཉིད་
དང་།  ངེས་པའི་ཚིག་མངོན་པར་བསྒྲུབ་པ་འདི་དག་ཉིད་ཀྱིས་དོན་འདི་ཉིད་བརྗོད་དེ་ལྷག་ཆད་མྱེད་པར་བརྗོད་དོ། །དེ་བཞིན་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་བྱང་ཆུབ་སེམས་
དཔའི་ཚོགས་ཐམས་ཅད་ལ་རྣམ་པར་བལྟས་ནས་དེ་བཞིན་གཤེགས་པའི་རིགས་བརྗོད་ཅིང་སངས་རྒྱས་ཀྱི་ཆེ་བ་ཉིད་སྨོས་པ་དང་། དེ་བཞིན་གཤེགས་པའི་ཆོས་ཉིད་མི་འཕྲོགས་པ་ཡོངས་སུ་བརྗོད། 
སྔོན་གྱི་དགེ་བའི་རྩ་བ་ཚད་མེད་ཅིང་ཡངས་པ་དོན་ཡོད་པར་བརྗོད་པ་དང་། རྣམ་པའི་མཆོག་ཐམས་ཅད་དང་ལྡན་པའི་སངས་རྒྱས་སྐྱེ་བ་སྨོས་པ་སེམས་ཅན་མ་ལུས་པ་ཐམས་ཅད་ཀྱི་སེམས་ཀྱིས་
བསམ་པ་རབ་ཏུ་བརྟགས་པ་དང་། འགྲོ་བ་ཐམས་ཅད་ལ་དུས་ལ་ཇི་ལྟར་འབབ་པ་བཞིན་དུ་ཆོས་བསྟན་པ་རྣམ་པར་དགོད་པ་ཡོངས་སུ་མི་གཏོང་བ་དང་། བྱང་ཆུབ་སེམས་དཔའ་ཐམས་ཅད་ཀྱི་ཆོས་
སྣང་བ་མཐའ་དང་དབུས་མེད་པ་ཡང་དག་པར་བསྐྱེད་པ་དང་། དེ་བཞིན་གཤེགས་པའི་སྤྲུལ་པ་དང་། བྱིན་གྱི་བརླབས་རྣམ་པར་དགོད་པ་ཆེན་པོ་རབ་ཏུ་བསྟན་པ་དང་། དེ་བཞིན་གཤེགས་པ་ཐམས་ཅད་དང་། 

75-1-152a

རང་བཞིན་གཅིག་པའི་ལུས་མི་འཁྲུགས་པར་བྱ་བ་བྱེད་ཅིང་སྔོན་གྱི་སྤྱོད་པའི་སྟོབས་དང་ཤུགས་ཀྱིས་མངོན་པར་བསྒྲུབས་ཏེ་རང་གི་རྒྱུད་ཀྱི་མཐུས་ཡང་དག་པར་བླངས་པའི་སངས་རྒྱས་ཀྱིས་བྱིན་གྱི་བརླབས་ཀྱིས་དེའི་ཚེ་ཚིགས་
སུ་བཅད་པ་འདི་དག་སྨྲས་སོ། །དཔེ་རྣམས་ཇི་སྙེད་འཇིག་རྟེན་ཀུན་ན་གང་ཡོད་པ། །དེ་དག་ཐམས་ཅད་སངས་རྒྱས་སྤྱོད་ལམ་འདི་དང་བྲལ། །འོན་ཀྱང་འགྲོ་ལ་ཕན་ཕྱིར་སེམས་ཅན་བསྟན་པའི་ཕྱིར། །
དཔེ་མེད་རྣམས་ལ་དོན་ཀྱིས་ཚུལ་གྱིས་དཔེ་ཡང་བླངས། །བདེ་གཤེགས་གསང་བ་འདི་དག་ཐ་མལ་དམིགས་མི་ཐོས། །བསྐལ་པ་བརྒྱ་ཕྲག་སྟོང་དུ་དེ་ཡི་སྒྲ་དཀོན་ནོ། །གང་རྣམས་བརྩོན་འགྲུས་བློ་ལྡན་ཤིན་ཏུ་
དུལ་གྱུར་པ། །དེ་འདྲའི་སྐྱེ་བུས་སངས་རྒྱས་གསང་བ་འདི་འདྲ་ཐོས། །གང་གིས་འདི་ཐོས་གྱུར་ནས་རབ་ཏུ་དགའ་འགྱུར་བ། །དེ་ནི་སྔོན་ཆད་སངས་རྒྱས་བརྒྱ་སྟོང་བཀུར་ཅིང་མཆོད། །བདེ་གཤེགས་རྣམས་ཀྱིས་བྱིན་
བརླབས་རྒྱལ་བས་ཡོངས་སུ་བཟུང་། །ལྷ་དང་མི་བསྟོད་མཁས་པས་རིམ་གྲོར་བྱ་བ་ཡིན། །འདི་ནི་བདེ་གཤེགས་འཇིག་རྟེན་འདས་པ་ཀུན་གྱིས་དཀོར། །རྒྱལ་བའི་སེམས་ཅན་སྒྲོལ་བ་ཀུན་ཀྱང་འདི་ལས་འབྱུང་། །
འདི་ནི་དཀར་པོའི་ལམ་མངའ་ཀུན་ཀྱི་མཐའ་ཡས་རིགས། །དེ་ཕྱིར་བག་ཡོད་གྱི་དེས་འདི་ནི་གཟུང་བར་གྱིས། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མངོན་པར་སྣང་སྟེ། 
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་འདི་སྐད་ཅེས་སྨྲས་པ་དང་། བྱང་ཆུབ་སེམས་དཔའ་དེ་བཞིན་གཤེགས་པའི་རིགས་སུ་བྱུང་བའི་དཔལ་ཡིད་དགའ་སྟེ། བྱང་ཆུབ་སེམས་དཔའི་འཁོར་
དེ་དག་ཐམས་ཅད་དང་ལྷ་དང་མི་དང་ལྷ་མ་ཡིན་དང་ཀླུ་དང་། གནོད་སྦྱིན་དང་དྲི་ཟ་དང་། བརྒྱ་བྱིན་དང་ཚངས་པ་དང་། འཇིག་རྟེན་གྱི་མགོན་པོ་དང་། དབང་ཕྱུག་ཆེན་པོ་དང་གཙང་མའི་གནས་ཀྱི་འཁོར་ཏུ་བཅས་

75-1-152b

པ་ཐམས་ཅད། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་བཤད་པ་ལ་མངོན་པར་དགའོ། །ཤིན་ཏུ་རྒྱས་པ་ཆེན་པོའི་མདོ་སངས་རྒྱས་ཕལ་པོ་ཆེ་ཞེས་བྱ་བ་ལས་དེ་བཞིན་
གཤེགས་པ་སྐྱེ་བ་འབྱུང་བ་བསྟན་པའི་ལེའུ་སྟེ་བཞི་བཅུ་རྩ་གསུམ་པའོ།།     །། སངས་རྒྱས་ཕལ་པོ་ཆེ་ཞེས་བྱ་བ་ཐེག་པ་ཆེན་པོའི་མདོ།  བམ་པོ་བཅུ་གསུམ་པ། བཅོམ་ལྡན་འདས་ཤིན་ཏུ་
རྣམ་པར་སངས་རྒྱས་པའི་དགོངས་པ་མངའ་བ་མི་གཉིས་པ་ལ་ཡང་དག་པར་སྤྱོད་པ། མཚན་ཉིད་མེད་པའི་ཆོས་ལ་རབ་ཏུ་བརྟེན་པ། སངས་རྒྱས་ཐམས་ཅད་དང་མཉམ་པ་ཉིད་བརྙེས་པ། སྒྲིབ་
པ་མེད་པ་ཐུགས་སུ་ཆུད་པ་རྟོགས་པ། ཕྱིར་མི་ལྡོག་པའི་ཆོས་དང་ལྡན་པ། སྤྱོད་ཡུལ་ལ་འཕྲོགས་པ་མེད་པ། དུས་གསུམ་རྣམ་པར་དགོད་པ་བསམ་གྱི་མི་ཁྱབ་པ་ལ་མཉམ་པ་ཉིད་དུ་བྱུང་
བ། འཇིག་རྟེན་གྱི་ཁམས་ཐམས་ཅད་དུ་ཤིན་ཏུ་ཁྱབ་པའི་སྐུ་མངའ་བ། ཆོས་ཐམས་ཅད་ལ་ཐེ་རྩོམ་མི་མངའ་བའི་ཡེ་ཤེས་ཅན་སྤྱོད་པ་ཐམས་ཅད་དང་ལྡན་པའི་དགོངས་པ་མངའ་བ། 
ཆོས་ཀྱི་ཡེ་ཤེས་ལ་ནེམ་ནུར་མི་མངའ་བ། རྣམ་པར་མ་བརྟགས་པའི་སྐུ་དང་ལྡན་པ་བྱང་ཆུབ་སེམས་དཔའ་ཐམས་ཅད་ཀྱིས་ཡང་དག་པར་གནོན་པའི་ཡེ་ཤེས་ཅན་སངས་རྒྱས་ཀྱི་སྤྱོད་པ་མི་གཉིས་
པའི་ཕ་རོལ་ཏུ་ཕྱིན་པའི་མཆོག་བརྙེས་པ། དེ་བཞིན་གཤེགས་པའི་རྣམ་པར་ཐར་པ་ཐ་མི་དད་པའི་ཡེ་ཤེས་ཀྱིས་མཐར་ཕྱིན་པ། སངས་རྒྱས་ཀྱི་མཐའ་དང་དབུས་མེད་པའི་མཉམ་པ་ཉིད་ཐུགས་སུ་ཆུད་པ། 
ཆོས་ཀྱི་དབྱིངས་ཀྱིས་ཀླས་པ། ནམ་མཁའི་དབྱིངས་ཀྱི་མཐས་གཏུགས་པ་སངས་རྒྱས་ཀྱི་སྤྱོད་པས་རྣམ་པར་སྤྱོད་ཅིང་ཡུལ་མ་ག་དྷའི་ཆོས་ཀྱི་དགོན་པའི་སྙིང་པོའི་བྱང་ཆུབ་ཕོ་བྲང་འོད་ཀུན་ནས་

75-1-153a

འབྱུང་བ་ན་གདན་སེང་གེའི་ཁྲི་པད་མོའི་སྙིང་པོ་ཅན་ལ་བཞུགས་ཤིང་། བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྲག་
བཅུའི་རྡུལ་ཤིན་ཏུ་ཕྲ་བ་སྙེད་ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཚེ་གཅིག་གིས་ཐོགས་པ་འཇིག་རྟེན་གྱི་ཁམས་གཞན་ནས་འདུས་པ་ཀུན་ཀྱང་། བྱང་ཆུབ་སེམས་
དཔའི་ཡེ་ཤེས་གྱི་ཚུལ་ཐམས་ཅད་རབ་ཏུ་ཐོབ་པ་ཤ་སྟག་སྟེ། འདི་ལྟར་སེམས་ཅན་གྱི་ཁམས་ཐམས་ཅད་ཡོངས་སུ་སྨིན་པར་བྱ་བ་དང་། རྣམ་པར་གདུལ་བ་དང་བྱང་ཆུབ་སེམས་དཔའི་ཆོས་ལ་རབ་ཏུ་
དགོད་པར་མཁས་པ། འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་དཔྱོད་པའི་ཚུལ་གྱི་ཡེ་ཤེས་འབྱམ་ཀླས་པ་ལ་ཐུག་པ་དག་སྟེ། འདི་ལྟར་མྱ་ངན་ལས་འདས་པའི་ས་དང་སྤྱོད་ཡུལ་དང་། ཡེ་ཤེས་
ལ་སྤྱོད་ཅིང་རྟོག་པ། སྤྲོས་པ་ཐམས་ཅད་ཡོངས་སུ་ཆད་པ། དཔྱོད་པ་ཉེ་བར་གཟུང་བ་རྒྱུན་མི་འཆད་པས་སེམས་ཅན་ཐམས་ཅད་ཡང་དག་པར་གཟུང་བ་ལ་མཁས་པ། ཆོས་ཀྱི་ཚུལ་ལ་
འཇུག་པར་བྱ་བ་མཐའ་དང་དབུས་མེད་པ་ལ་རབ་ཏུ་བཞུགས་པ། སེམས་ཅན་ཐམས་ཅད་ཀྱི་ལས་རྣམས་པར་སྨིན་པ་ཆུད་མི་ཟ་ཤིང་མི་དམིགས་པར་བརྟགས་ཤིང་དཔྱད་པ་ལ་ཤིན་ཏུ་
མཁས་པ། སེམས་ཅན་ཐམས་ཅད་ཀྱི་བསམ་པ་དང་བག་ལ་ཉལ་བ་དང་། དབང་པོ་བརྩོམ་པ་དང་སྦྱོར་བ་མཐོ་དམན་བརྟག་ཅིང་། དཔྱོད་པ་ལ་རབ་ཏུ་མཁས་པ། འདས་པ་དང་མ་བྱོན་པ་དང་། 
ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱིས་གསུངས་དང་ཚིག་དང་ཡི་གེ་གཟུང་ཞིང་བཅང་བ་དང་ཤེས་པར་བྱ་བ་དང་། མཉམ་པར་གཟུང་བ་དང་བརྟག་པར་བྱ་བ་ལ་ཤིན་ཏུ་མཁས་

75-1-153b

པ། འཇིག་རྟེན་དང་འཇིག་རྟེན་ལས་འདས་པའི་ཆོས་ཀྱི་ཚུལ་ལ་འཇུག་པར་བྱ་བ་མཐའ་དང་དབུས་མེད་པ་ལ་ཤིན་ཏུ་ཞུགས་པ། འདུས་བྱས་དང་། འདུས་མ་བྱས་དང་། དུས་རྣམས་པ་ཐ་
དད་པའི་ཚུལ་བརྟག་པ་ལ་རབ་ཏུ་མཁས་པ། འདས་པ་དང་། མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་དཀྱིལ་འཁོར་སྐད་ཅིག་གཅིག་གིས་དེ་མ་ཐག་
ཏུ་ཐོབ་པ་ལ་རྣམ་པར་སྤྱོད་པ། སེམས་ཀྱི་སྐད་ཅིག་རེ་རེའི་མངོན་པར་རྫོགས་པར་བྱང་ཆུབ་པ་ཡང་དག་པར་སྟོན་པ། སེམས་ཅན་ཐམས་ཅད་ཀྱིས་སེམས་བསྐྱེད་པ་དང་མི་འབྲལ་བར་བྱང་
ཆུབ་ཏུ་རྣམ་པར་འཚང་རྒྱ་བ་སེམས་ཅན་ཅིག་གི་སེམས་ཀྱི་དམིགས་པ་ལ་ཞུགས་པས་སེམས་ཅན་མ་ལུས་པ་ཐམས་ཅད་ཀྱི་སེམས་ཀྱི་དམིགས་པ་ལ་མཁས་པར་ཁོང་དུ་ཆུད་པ་
རང་འབྱུང་གི་ཡེ་ཤེས་དང་ས་མངོན་དུ་གྱུར་པ་ལས་མི་ཉམས་པའི་བྱང་ཆུབ་སེམས་དཔའི་ལུས་དང་ལྡན་པ། ཐམས་ཅད་མཁྱེན་པའི་ས་ཐོབ་ཀྱང་རྒྱུན་མི་འཆད་པའི་སྤྱོད་པ་ལས་ཕྱིར་
མི་ལྡོག་པ། བྱང་ཆུབ་སེམས་དཔས་མངོན་པའི་མདོར་འདུ་བྱ་བྱ་བའི་མཐུ་རྒྱུན་མི་འཆད་པའི་འདུ་བྱ་བ་མེད་པའི་ཡེ་ཤེས་གྱི་ཚུལ་ལ་ཞུགས་པ། སེམས་ཅན་གཅིག་གི་དོན་དུ་བསྐལ་པ་མུ་མེད་པར་
སྤྱོད་པ་ཡོངས་སུ་འཛིན་པའི་བྱིན་གྱིས་བརླབས་ལ་མཁས་པ། བསྐལ་པ་གྲངས་མེད་པར་འགྱུར་ཞིང་མཐོང་བར་དཀའ་བའི་བྱང་ཆུབ་སེམས་དཔའ་རིན་པོ་ཆེ་ཤིན་ཏུ་བཟང་པོ་ཆོས་ཀྱི་འཁོར་ལོ་
ཐོགས་པར་མེད་པར་བྱིན་གྱི་བརླབས་ཀྱི་འགྲོ་བ་ཐམས་ཅད་རྣམ་པར་གདུལ་བའི་དབྱིངས་ལ་འཇུག་པར་མཁས་པ། འདས་པ་དང་མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་གྱི་

75-1-154a

རྣམ་པར་དག་པའི་གནས་ཡང་དག་པར་གསང་བའི་ཕྱིར་སྔོན་གྱི་སྤྱོད་པའི་མཐུའི་ཁྱད་པར་དང་སྨོན་ལམ་ཕུན་སུམ་ཚོགས་པ་དག་སྟེ། དེ་དག་དང་དེ་མ་ཡིན་པ་དེ་བཞིན་གཤེགས་པ་ཐམས་ཅད་ཀྱི་ཡོན་
ཏན་བསྔགས་ཤིང་ཡོངས་སུ་བརྗོད་ཀྱང་བསྐལ་པ་མུ་མེད་པར་མི་ཟད་མི་ཐུག་པ། ལེགས་པ་ཤིན་ཏུ་བརྗོད་པ་རབ་ཏུ་ཐོབ་པ་ཤ་སྟག་ཏེ། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་མིག་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་འཕྲུལ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་ཤེས་རབ་དང་། བྱང་ཆུབ་སེམས་
དཔའ་སེམས་དཔའ་ཆེན་པོ་ཀུན་ཏུ་ལྟ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་འོད་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་སྣང་བ་དང་། བྱང་ཆུབ་སེམས་དཔའ་སེམས་དཔའ་ཆེན་
པོ་ཀུན་ནས་གསལ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་དཔལ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བློ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཤུགས་ཆེན་པོ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་ཤུགས་ཆེན་པོ་འཛིན་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་འཕྲུལ་བ་ཆེན་པོ་དང་། བྱང་ཆུབ་སེམས་དཔའ་སེམས་དཔའ་སེམས་
རྣམ་པར་འཕྲུལ་བ་ཆེན་པོ་རབ་ཏུ་མཛེས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བརྩོན་འགྲུས་ཀྱི་རྣམ་པར་གནོན་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་བསྒྱིངས་
པ་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་བསྒྱིངས་པ་ཆེན་པོའི་སྟོབས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་གླང་པོ་ཆེན་པོའི་དམ་པ་དང་། བྱང་ཆུབ་སེམས་དཔའ་

75-1-154b

སེམས་དཔའ་ཆེན་པོ་གླང་པོ་ཆེན་པོ་སྤོས་ཀྱི་གླང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་བ་ཆེན་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་བ་བཟང་པོ་དང་། བྱང་
ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་ཟླ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རིན་ཆེན་ཟླ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་བ་ཀུན་ཏུ་སྣང་བ་དང་། 
བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་དྲི་མ་མེད་པའི་ཟླ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་སྣང་བའི་ཟླ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་གྲང་པའི་
ཟླ་བ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་འོད་ཟེར་རབ་ཏུ་འགྱེད་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་བ་ཡོངསུ་རྒྱས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཚངས་
པའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཚངས་པའི་དབང་པོ་འབྲུགིས་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ས་གྲུབ་པའི་དབྱངས་དང་། བྱང་ཆུབ་སེམས་དཔའ་
སེམས་དཔའ་ཆོས་ཀྱི་དབྱིངས་རབ་ཏུ་སྒྲོག་པའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་བདུད་ཀྱི་དཀྱིལ་འཁོར་ཐམས་ཅད་རྣམ་པར་འཇོམས་པའི་དབྱངས་དང་། བྱང་ཆུབ་སེམས་དཔའ་
སེམས་དཔའ་ཆེན་པོ་ཆོས་ཀྱི་རྔ་སྒྲའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་གོ་བར་བྱེད་པའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་མི་རྟོག་
རྣམ་པར་མི་རྟོག་པའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ས་གཞི་རབ་ཏུ་སྒྲོགས་པའི་དབྱངས་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཡན་ལག་ཐམས་ཅད་ཀྱིས་

75-1-155a

དབྱངས་ཀྱིས་ཟིལ་ཀྱིས་གནོན་པ་དང་། བྱང་ཆུབ་སེམས་དཔའ་སེམས་དཔའ་ཆན་པོ་ཀུན་ཏུ་བཟང་པོའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ནས་དྲི་མ་
མེད་པའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཡོན་ཏན་གྱི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པར་སྣང་བའི་སྙིང་པོ་དང་། བྱང་ཆུབ་སེམས་དཔའ་
སེམས་དཔའ་ཆེན་པོ་རིན་པོ་ཆེའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་རྡོ་རྗེའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཟླ་བའི་སྙིང་པོ་དང་། བྱང་ཆུབ་སེམས་དཔའ་
སེམས་དཔའ་ཆེན་པོ་ཉི་མའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་གཙོ་མའི་སྙིང་པོ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་པད་མོའི་སྙིང་པོ་དང་། བྱང་ཆུབ་སེམས་
དཔའ་སེམས་དཔའ་ཆེན་པོ་པད་མོའི་དཔལ་གྱི་སྙིང་པོ་དང་། དེ་དག་ལ་སྩོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པ་ཕྲག་
བཅུའི་རྡུལ་ཤིན་ཏུ་ཕྲ་བ་སྙེད་ཀུན་ཀྱང་ཀུན་ཏུ་བཟང་པོའི་སྤྱོད་པ་དང་སྨོན་ལམ་དུ་ལྡན་པ། སྨོན་ལམ་དང་ལྷག་པའི་བསམ་པ་ཕུན་སུམ་ཚོགས་པ་དང་སངས་རྒྱས་བྱུང་བ་ཐམས་ཅད་ཀྱི་དྲུང་དུ་འགྲོ་
ཞིང་གསོལ་བ་གདབ་པ་ལ་མཁས་པ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཚུལ་ཡང་དག་པར་མཛད་པ། སངས་རྒྱས་ཐམས་ཅད་ཀྱི་རིགས་རྒྱུན་མྱི་གཅོད་པ། སངས་རྒྱས་འབྱུང་བ་གཅིག་
ནས་གཅིག་དུ་ལུང་བསྟན་པ་དང་། མངོན་པར་འཚང་རྒྱ་བ་དང་མྱིང་དང་ཞིང་དང་འཁོར་ལོའི་ཚུལ་ཡོངས་སུ་སྦྱོང་བ། སངས་རྒྱས་མྱི་བཞུགས་པའི་འཇིག་རྟེན་གྱི་ཁམས་སུ་སངས་རྒྱས་སྐྱེ་བ་ཡོངས་སུ་

75-1-155b

སྟོན་པ། ཀུན་ནས་ཉོན་མོངས་པའི་སེམས་ཅན་གྱི་ཁམས་ཐམས་ཅད་ཡོངས་སུ་དག་པར་བྱེད་པ། བྱང་ཆུབ་སེམས་དཔའི་ལས་ཀྱི་སྒྲིབ་པ་ཐམས་ཅད་རབ་ཏུ་སེལ་བ། ཆོས་ཀྱི་དབྱིངས་སྒྲིབ་པ་
མྱེད་པ་ལ་ཤིན་ཏུ་ཞུགས་པ་ཤ་སྟག་དང་ཐབས་ཅིག་ཏུ་བཞུགས་ཏེ། དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་དེའི་ཚེ། སངས་རྒྱས་ཕལ་པོ་ཆེ་ཞེས་བྱ་བའི་ཏིང་ངེ་འཛིན་
ལ་སྙོམས་པར་ཞུགས་སོ། །དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་ཏིང་ངེ་འཛིན་ཆེན་པོ་སངས་རྒྱས་ཕལ་པོ་ཆེ་ཞེས་བྱ་བ་དེ་ལ་མཉམ་པར་བཞག་མ་ཐག་ཏུ་དེའི་ཚེ། 
ཕྱོགས་བཅུའི་འཇིག་རྟེན་གྱི་ཁམས་འབྱམ་ཀླས་པ་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པ་མ་ལུས་པ་ཐམས་ཅད་རྣམ་པ་དྲུག་དུ་གཡོས་སོ། །རབ་ཏུ་གཡོས་སོ། །
ཀུན་ཏུ་གཡོས་སོ། །འགུལ་ཏོ་རབ་ཏུ་འགུལ་ཏོ། །ལྡེག་གོ་རབ་ཏུ་ལྡེག་གོ། །ཀུན་ཏུ་ལྡེག་གོ། །ཆེམ་ཆེམ་རབ་ཏུ་ཆེམ་ཆེམ། ཀུན་ཏུ་ཆེམ་ཆེམ་མོ། །འུར་འུར་རབ་ཏུ་འུར་འུར། ཀུན་
ཏུ་འུར་འུར་རོ། །ཤིག་ཤིག་རབ་ཏུ་ཤིག་ཤིག་གོ། །ཀུན་ཏུ་ཤིག་ཤིག་གོ། །དེ་ལྟར་འཇིག་རྟེན་གྱི་ཁམས་འབྱམ་ཀླས་པ་མ་ལུས་པ་ཐམས་ཅད་རབ་ཏུ་བསྐྱོད་དེ། དབྱངས་ཀྱིས་མངོན་
པར་གོ་བར་བྱས་ནས་ཏིང་ངེ་འཛིན་དེ་ལས་ལངས་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་ཤེས་རབ་ཀྱིས་བྱང་ཆུབ་སེམས་དཔའི་ཚོགས་ཆེན་པོ་འདུས་པར་
ཤེས་ནས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོ་ལ་འདི་སྐད་ཅེས་སྨྲས་སོ། །ཀྱེ་རྒྱལ་བའི་སྲས་ལེགས་པར་བསྟན་པ་མཛོད་ཅིག །བྱང་ཆུབ་སེམས་དཔའ་

75-1-156a

སེམས་དཔའ་ཆེན་པོ་རྣམས་ཀྱི་རྒྱུ་འཐུན་པ་ནི་གང་ངོ་མཚར་ཀྱི་འདུ་ཤེས་ནི་གང་། སྤྱོད་པ་ནི་གང་དགེ་བའི་བཤེས་གཉེན་ནི་གང་། བརྩོན་འགྲུས་རྩོམ་པ་ནི་གང་དབུགས་ཕྱིན་
པ་ཐོབ་པ་ནི་གང་། སེམས་ཅན་ཡོངས་སུ་སྨིན་པར་བྱ་བ་ནི་གང་ཚུལ་ཁྲིམས་ནི་གང་ལུང་བསྟན་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའ་ལ་འཇུག་
པ་ནི་གང་། དེ་བཞིན་གཤེགས་པ་ལ་འཇུག་པ་ནི་གང་། སེམས་ཅན་གྱི་བསམ་པ་དང་སྤྱོད་པ་ལ་འཇུག་པ་ནི་གང་། འཇིག་རྟེན་གྱི་ཁམས་ལ་འཇུག་པ་ནི་གང་། བསྐལ་པ་ལ་འཇུག་པ་ནི་གང་དུས་
དུས་གསུམ་བསྟན་པ་ནི་གང་། དུས་གསུམ་ལ་འཇུག་པ་ནི་གང་། མྱི་སྐྱོ་ཞིང་ཡོངསུ་སྒྱིད་ལུག་པ་མེད་པའི་སེམས་བསྐྱེད་པ་ནི་གང་། ཀུན་ཏུ་དབྱེ་བའི་ཡེ་ཤེས་ནི་གང་གསང་བ་ནི་གང་། གཟུངས་ནི་གང་ཀྱེ་རྒྱལ་བའི་སྲས་བྱང་ཆུབ་སེམས་
དཔའ་སངས་རྒྱས་བསྟན་པའི་རྗེས་སུ་རྟོགས་པར་བྱ་བ་ནི་གང་། ཀུན་ཏུ་བཟང་པོའི་སེམས་བསྐྱེད་པ་ནི་གང་། ཀུན་ཏུ་བཟང་པོའི་སྤྱོད་པའི་ཆོས་ནི་གང་། སྙིང་རྗེ་ཆེན་པོ་རབ་ཏུ་ཐོབ་པ་ནི་གང་། 
རྐྱེན་གང་གིས་བྱང་ཆུབ་ཏུ་སེམས་བསྐྱེད་པའི་བྱང་ཆུབ་ཀྱི་སེམས་ཀྱི་རྐྱེན་ནི་གང་། དགེ་བའི་བཤེས་གཉེན་ལ་གུས་པའི་སེམས་ནི་གང་། ཡོངས་སུ་དག་པ་ནི་གང་། ཕ་རོལ་ཏུ་ཕྱིན་པ་ནི་གང་། 
ཤེས་པ་ཁོང་དུ་ཆུད་པར་བྱ་བ་ནི་གང་རབ་ཏུ་རྟོགས་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་སྟོབས་ཀྱི་ཤུགས་ནི་གང་། མཉམ་པ་ཉིད་ནི་གང་། སངས་རྒྱས་ཀྱི་ཆོས་ཀྱི་
ཚུལ་གྱི་ལམ་ནི་གང་། ཆོས་བསྟན་པ་ནི་གང་། ཡོངས་སུ་གཟུང་བ་ནི་གང་། སྤོབས་པ་ནི་གང་། བདེ་བ་ནི་གང་། མྱི་གནས་པ་ནི་གང་། སེམས་མཉམ་པ་ཉིད་ནི་གང་། ཡེ་ཤེས་མངོན་པར་

75-1-156b

བསྒྲུབ་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་གྱི་སྤྲུལ་པ་ནི་གང་། བྱིན་གྱི་བརླབས་ནི་གང་དབུགས་ཕྱིན་པ་ཆེན་པོ་རབ་ཏུ་ཐོབ་པ་ནི་གང་། སངས་རྒྱས་ཀྱི་ཆོས་ཟབ་མོ་ལ་
འཇུག་པ་ནི་གང་། གནས་སུ་བྱ་བ་ནི་གང་སེམས་བསྐྱེད་པ་བརྟན་པ་ནི་གང་། ནེམ་ནུར་ཐམས་ཅད་གཅོད་པའི་སེམས་བསྐྱེད་པ་ནི་གང་། བསམ་གྱིས་མི་ཁྱབ་པ་ནི་གང་། དགོངས་ཏེ་བཤད་པ་ལ་
མཁས་པ་ནི་གང་། ཡེ་ཤེས་རྣམ་པར་དབྱེ་བ་ལ་མཁས་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་སྙོམས་པར་འཇུག་པ་ནི་གང་། རིལ་པོ་ནི་གང་། རྣམ་པར་ཐར་པ་ནི་གང་། 
མངོན་པར་ཤེས་པ་ནི་གང་། རིག་པ་ནི་གང་། རྣམ་པར་གྲོལ་བ་ནི་གང་། སྐྱེད་མོས་ཚུལ་ནི་གང་། གཞལ་མེད་ཁང་ནི་གང་། དགའ་བ་ནི་གང་། རྒྱན་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་
ཀྱི་སེམས་བསྐྱེད་པ་མྱི་སྤྲུལ་པ་ནི་གང་། ལྷག་པའི་བསམ་པ་ཡོངས་སུ་མི་གཏོང་བ་ལ་གནས་པ་ནི་གང་། ཡེ་ཤེས་ཀྱི་རྣམ་པར་བལྟ་བ་ནི་གང་། ཆོས་ཤིན་ཏུ་བསྟན་པ་ནི་གང་། ཡོངས་སུ་
དག་པ་ནི་གང་། ཕྱག་རྒྱ་ནི་གང་། ཡེ་ཤེས་སྣང་བ་ནི་གང་། བྱང་ཆུབ་སེམས་དཔའི་གནས་མཚུངས་པ་མེད་པ་ནི་གང་། སངས་རྒྱས་ཀྱི་བྱང་ཆུབ་ཏུ་ཞུམ་པ་མེད་པའི་སེམས་བསྐྱེད་པ་ནི་གང་། ལྷག་པའི་བསམ་པ་
རི་བོ་ལྟ་བུ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་གང་། བྱང་ཆུབ་སེམས་དཔའི་
རྣམ་པར་སྤྱོད་པ་རིན་པོ་ཆེ་ལྟ་བུ་ནི་གང་། ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་ནི་གང་། རྩོམ་པ་ཆེན་པོ་ནི་གང་། བརྩམས་པ་ཆེན་པོ་མཐར་ཕྱིན་པར་བྱ་བ་ནི་གང་། དད་པ་

75-1-157a

མྱི་ཕྱེད་པ་ནི་གང་། ལུང་བསྟན་པ་ནི་གང་། དགེ་བའི་རྩ་བ་ཡོངས་སུ་བསྔོ་བ་ནི་གང་། ཡེ་ཤེས་ཁོང་དུ་ཆུད་པ་ནི་གང་། སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་
པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་གཏེར་ནི་གང་། སྡོམ་པ་ནི་གང་། དབང་བ་ནི་གང་། རྣམ་པར་འཁྲུལ་བ་ནི་གང་། སེམས་ཅན་ལ་རྣམ་པར་འཕྲུལ་པ་ནི་གང་། ཞིང་ལ་རྣམ་པར་འཕྲུལ་པ་ནི་གང་། ཆོས་
ལ་རྣམ་པར་འཕྲུལ་པ་ནི་གང་། ལུས་ལ་རྣམ་པར་འཕྲུལ་བ་ནི་གང་། སྨོན་ལམ་ལ་རྣམ་པར་འཕྲུལ་བ་ནི་གང་། སྤྱོད་ཡུལ་ལ་རྣམ་པར་འཕྲུལ་བ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་
དཔའ་རྣམས་ཀྱི་ཡེ་ཤེས་ལ་རྣམ་པར་འཕྲུལ་པ་ནི་གང་། མངོན་པར་ཤེས་པ་ལ་རྣམ་པར་འཕྲུལ་བ་ནི་གང་། རྫུ་འཕྲུལ་ལ་རྣམ་པར་འཕྲུལ་བ་ནི་གང་། སྟོབས་ལ་རྣམ་པར་འཕྲུལ་བ་ནི་གང་། རྣམ་པར་
རྩེ་བ་ནི་གང་། ཁྱུ་མཆོག་གི་མཐུ་ཕྱུང་བ་ནི་གང་། སྟོབས་ནི་གང་མི་འཇིག་པ་ནི་གང་། བྱང་ཆུབ་སེམས་དཔའི་མ་འདྲེས་པའི་ཆོས་ནི་གང་། ལས་ནི་གང་ལུས་ནི་གང་། བྱང་ཆུབ་སེམས་དཔའ་རྣམས་
ཀྱི་ལུས་ཀྱི་ལས་ནི་གང་། རང་བཞིན་ནི་གང་། ངག་ནི་གང་། ངག་ཡོངས་སུ་དག་པ་ནི་གང་། ཡོངས་སུ་འཛིན་པ་ནི་གང་གིས་ཤིན་ཏུ་བཟུང་ཞིང་བྱང་ཆུབ་སེམས་དཔའ་གང་འབྱུང་བར་འགྱུར། བྱང་ཆུབ་སེམས་
དཔའ་གང་གིས་ནི་ངག་གི་ལས་གང་ཞིག་འགྲུབ་པར་འགྱུར། སེམས་ནི་གང་སེམས་བསྐྱེད་པ་ནི་གང་སེམས་ཀྱིས་རྒྱས་པར་དག་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་དབང་པོ་ནི་
གང་། བསམ་པ་ནི་གང་། ལྷག་པའི་བསམ་པ་ནི་གང་སྦྱོར་བ་ནི་གང་མོས་པ་ནི་གང་འཇིག་རྟེན་གྱི་ཁམས་སུ་མོས་པ་ལ་འཇུག་པ་ནི་གང་། སེམས་ཅན་གྱི་ཁམས་སུ་མོས་པ་ལ་འཇུག་པ་ནི་གང་། 

75-1-157b

བག་ཆགས་ནི་གང་ཉེ་བར་ལེན་པ་ནི་གང་། ནན་ཏན་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་འགྲུབ་པ་ནི་གང་། སངས་རྒྱས་ཀྱི་ཆོས་ལས་འགྲོལ་བའི་ལམ་ནི་གང་། སྐྱོན་མེད་
པ་ནི་གང་། བྱང་ཆུབ་སེམས་དཔའི་ཆོས་ངེས་པ་འཐོབ་པ་ནི་གང་། སངས་རྒྱས་ཀྱི་ཆོས་ལ་འབྱུང་བའི་ལམ་ནི་གང་། སྐྱེས་བུ་དམ་པའི་མྱིང་ཐོབ་པ་ནི་གང་། ལམ་ནི་གང་། ལམ་ཚད་མེད་པ་ནི་གང་། ལམ་
གྱི་ཚོགས་ནི་གང་། ལམ་བསྒོམ་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་ལམ་གྱི་རྒྱན་ནི་གང་། རྐང་པ་ནི་གང་། ལག་པ་ནི་གང་། ལྟོ་བ་ནི་གང་། སྙིང་པོ་ནི་གང་། སྙིང་ནི་གང་། ལམ་ནི་གང་། གོ་ཆ་ནི་གང་། 
མཚོན་ཆ་ནི་གང་། མགོ་ནི་གང་། མྱིག་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་རྣ་བ་ནི་གང་། སྣ་ནི་གང་། ལྕེ་ནི་གང་། ལུས་ནི་གང་། ཡིད་རྣམ་པར་རྒྱུ་བ་ནི་གང་། འགྲོ་བ་
ནི་གང་། གནས་པ་ནི་གང་། སྟན་ལ་འདུག་པ་ནི་གང་། མལ་ནི་གང་། རྣམ་པར་སྤྱོད་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ནི་གང་། ལྟ་བ་ནི་གང་། རྣམ་པར་ལྟ་བ་ནི་གང་། རྣམ་པར་
བསྒྱིངས་པ་ནི་གང་། སེང་གེའི་ང་རོ་ནི་གང་། སྦྱིན་པ་ཡོངས་སུ་དག་པ་ནི་གང་། ཚུལ་ཁྲིམས་ཡོངས་སུ་དག་པ་ནི་གང་། བཟོད་པ་ཡོངས་སུ་དག་པ་ནི་གང་། བརྩོན་འགྲུས་ཡོངས་སུ་དག་པ་ནི་གང་། 
བསམ་གཏན་ཡོངས་སུ་དག་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་ཤེས་རབ་ཡོངས་སུ་དག་པ་ནི་གང་། བྱམས་པ་ཡོངས་སུ་དག་པ་ནི་གང་། སྙིང་རྗེ་ཡོངས་སུ་དག་པ་ནི་
གང་། དགའ་བ་ཡོངས་སུ་དག་པ་ནི་གང་། བཏང་སྙོམས་ཡོངས་སུ་དག་པ་ནི་གང་། དོན་ནི་གང་ཆོས་ནི་གང་། བསོད་ནམས་ཀྱི་ཚོགས་ནི་གང་། ཡེ་ཤེས་ཀྱི་ཚོགས་ནི་གང་རིག་པར་ནི་གང་། ཀྱེ་རྒྱལ་བའི་

75-1-158a

སྲས་བྱང་ཆུབ་སེམས་དཔའ་རྣམས་ཀྱི་ཆོས་ཡོངས་སུ་ཚོལ་བ་ནི་གང་། ཆོས་རབ་ཏུ་བརྗོད་པ་ནི་གང་ཆོས་ཀྱི་ནན་ཏན་ནི་གང་། བདུད་ནི་གང་། བདུད་ཀྱི་ལས་ནི་གང་། བདུད་ཀྱི་ལས་ཟློག་
པ་ནི་གང་། སངས་རྒྱས་མཐོང་བར་བྱ་བ་ནི་གང་། སངས་རྒྱས་ཀྱི་ཕྲིན་ལས་ནི་གང་། ང་རྒྱལ་གྱི་ལས་ནི་གང་། ཡེ་ཤེས་ཀྱི་ལས་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་བདུད་
ཀྱི་བྱིན་གྱི་བརླབས་པ་ནི་གང་། སངས་རྒྱས་ཀྱི་བྱིན་གྱི་བརླབས་ནི་གང་། ཆོས་ཀྱི་བྱིན་གྱི་བརླབས་ནི་གང་། དགའ་ལྡན་གྱི་གནས་ནས་འཆི་འཕོ་སྟོན་པ་ནི་གང་། མངལ་ན་གནས་པར་སྟོན་པ་ནི་གང་། ཤིན་ཏུ་ཕྲ་བའི་རྒྱུད་སྟོན་པ་ནི་གང་། ཆེར་
སྐྱེ་བ་ནི་གང་། གད་མོ་ཆེར་དགོད་པ་ནི་གང་། གོམ་པས་རྣམ་པར་གནོན་པ་ནི་གང་། ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་གྱི་གཞོན་ནུའི་ས་ཀུན་ཏུ་སྟོན་པ་ནི་གང་། བཙུན་མོའི་འཁོར་ཉེ་བར་
སྟོན་པ་ནི་གང་། མངོན་པར་འབྱུང་བ་ནི་གང་། དགའ་བ་སྤྱོད་པའི་སྦྱོར་བ་ནི་གང་། སྙིང་པོ་བྱང་ཆུབ་ཏུ་འགྲོ་བ་ནི་གང་། སྙིང་པོ་བྱང་ཆུབ་ལ་འདུག་པ་ནི་གང་། སྙིང་པོ་བྱང་ཆུབ་ལ་འདུག་པ་རྣམས་ཀྱི་ངོ་མཚར་
རྨད་དུ་བྱུང་བའི་ཆོས་ནི་གང་། བདུད་འདུལ་བ་སྟོན་པ་ནི་གང་། དེ་བཞིན་གཤེགས་པའི་སྟོབས་མངོན་པར་རྫོགས་པར་བྱང་ཆུབ་པ་ནི་གང་། ཆོས་ཀྱི་འཁོར་ལོ་རབ་ཏུ་བསྐོར་བ་ནི་གང་། ཆོས་ཀྱི་འཁོར་
ལོ་རབ་ཏུ་བསྐོར་བའི་ཆོས་དཀར་པོའི་རྣམས་ནི་གང་། ཀྱེ་རྒྱལ་བའི་སྲས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཡོངས་སུ་མྱ་ངན་ལས་འདའ་བ་ཆེན་པོ་
སྟན་པ་ནི་གང་། དེ་སྐད་ཅེས་སྨྲས་པ་དང་། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་དུ་བཟང་པོས། བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་ཤེས་རབ་ལ་དམྱིགས་ནས། 

75-1-158b

བྱང་ཆུབ་སེམས་དཔའ་དེ་དག་ཐམས་ཅད་ལ་སྨྲས་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་རྒྱུ་འཐུན་པ་སྟེ། བཅུ་གང་ཞེ་ན་འདི་ལྟར་ཆུད་མི་ཟ་
བའི་ཕྱིར། བྱང་ཆུབ་ཀྱི་སེམས་ཀྱི་རྒྱུ་མཐུན་པ་དང་། རྒྱུད་ཀྱི་ཚུལ་གཅིག་ཏུ་བྱ་བའི་ཕྱིར་དགེ་བའི་བཤེས་གཉེན་གྱི་རྒྱུ་འཐུན་པ་དང་། ཤིན་ཏུ་བསྩགས་པའི་ཕྱིར་དགེ་བའི་རྩ་བའི་རྒྱུ་འཐུན་པ་དང་། 
ནན་ཏན་བྱ་བའི་ཕྱིར་ཕ་རོལ་ཏུ་ཕྱིན་པའི་རྒྱུ་འཐུན་པ་དང་། འབྱུང་བའི་ཕྱིར་ཆོས་ཐམས་ཅད་ཀྱི་རྒྱུ་འཐུན་པ་དང་། བྱང་ཆུབ་བརྟན་པའི་ཕྱིར་སྨོན་ལམ་གྱི་རྒྱུ་འཐུན་པ་དང་། རྒྱ་ཆེན་པོ་ཡང་དག་པར་བསྩགས་
པའི་ཕྱིར་སྤྱོད་པའི་རྒྱུ་འཐུན་པ་དང་། ཚུལ་གཅིག་ཏུ་བྱ་བའི་ཕྱིར་བྱང་ཆུབ་སེམས་དཔའ་ཐམས་ཅད་དང་རྒྱུ་འཐུན་པ་དང་། སེམས་རབ་ཏུ་དང་བའི་ཕྱིར་སངས་རྒྱས་མཆོད་པ་རྒྱུ་འཐུན་པ་དང་། ཕ་ལྟ་
བུར་བརྗོད་པའི་ཕྱིར་དེ་བཞིན་གཤེགས་པ་ཐམས་ཅད་དང་རྒྱུ་འཐུན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྒྱུ་འཐུན་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་
རྣམས་དེ་བཞིན་གཤེགས་པའི་ཡེ་ཤེས་ཆེན་པོ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ངོ་མཚར་ཀྱི་འདུ་ཤེས་ཏེ། བཅུ་གང་
ཞེ་ན། འདི་ལྟར་དགེ་བའི་རྩ་བ་ཐམས་ཅད་ལ་མི་དགེ་བར་འདུ་ཤེས་པ་དང་། དགེ་བ་ཐམས་ཅད་ལ་བྱང་ཆུབ་ཀྱི་ས་བོན་དུ་འདུ་ཤེས་པ་དང་། སེམས་ཅན་ཐམས་ཅད་ལ་བྱང་ཆུབ་ཀྱི་སྣོད་དུ་འདུ་ཤེས་
པ་དང་། སྨོན་ལམ་ཐམས་ཅད་ལ་སྨོན་ལམ་མེད་པར་འདུ་ཤེས་པ་དང་། ཆོས་ཐམས་ཅད་ལ་འབྱུང་བར་འདུ་ཤེས་པ་དང་། སྤྱོད་པ་ཐམས་ཅད་ལ་སྤྱོད་པ་མེད་པར་འདུ་ཤེས་པ་དང་། ཆོས་

75-1-159a

ཐམས་ཅད་ལ་སངས་རྒྱས་ཀྱི་ཆོས་སུ་འདུ་ཤེས་པ་དང་། ཚིག་ཏུ་སྤྱོད་པ་ཐམས་ཅད་ལ་ངག་གི་ལམ་མྱེད་པར་འདུ་ཤེས་པ་དང་། སངས་རྒྱས་ཐམས་ཅད་ལ་ཕར་འདུ་ཤེས་པ་དང་། དེ་
བཞིན་གཤེགས་པ་ཐམས་ཅད་ལ་གཉིས་སུ་མེད་པར་འདུ་ཤེས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ངོ་མཚར་ཀྱི་འདུ་ཤེས་སྟེ། དེ་དག་ལ་གནས་ཤིང་བྱང་
ཆུབ་སེམས་དཔའ་རྣམས་འདུ་ཤེས་རྣམ་པར་བཟློག་པ་ལ་མཁས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་པ་སྟེ། བཅུ་
གང་ཞེ་ན། འདི་ལྟར་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་དོན་དུ་སྤྱོད་པ་དང་། ཆོས་ཐམས་ཅད་ཡོངས་སུ་བཙལ་བའི་དོན་དུ་སྤྱོད་པ་དང་། བསླབ་པ་ཐམས་ཅད་ནན་ཏན་ཏུ་བྱ་བའི་
དོན་དུ་སྤྱོད་པ་དང་། དགེ་བའི་རྩ་བ་ཐམས་ཅད་བསྩགས་པའི་དོན་དུ་སྤྱོད་པ་དང་། ཏིང་ངེ་འཛིན་རྩེ་གཅིག་ཏུ་བྱ་བའི་དོན་དུ་སྤྱོད་པ་དང་། ཡེ་ཤེས་རབ་ཏུ་ཤེས་པར་བྱ་བའི་དོན་དུ་སྤྱོད་པ་དང་། བསྒོམ་
པ་ཡོངས་སུ་བསྒོམ་པའི་དོན་དུ་སྤྱོད་པ་དང་། ཞིང་བརྒྱན་པའི་དོན་དུ་སྤྱོད་པ་དང་། དགེ་བའི་བཤེས་གཉེན་བསྙེན་བཀུར་བའི་དོན་དུ་སྤྱོད་པ་དང་། དེ་བཞིན་གཤེགས་པ་མཆོད་ཅིང་རིམ་གྲོར་བྱ་བའི་དོན་དུ་
སྤྱོད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་སྤྱོད་པ་
བླ་ན་མེད་པ་ཡོངས་སུ་རྫོགས་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དགེ་བའི་བཤེས་གཉེན་ཏེ། བཅུ་གང་ཞེ་ན། འདི་ལྟར་བྱང་ཆུབ་

75-1-159b

ཀྱི་སེམས་ལ་རབ་ཏུ་གཞོག་པའི་བཤེས་གཉེན་དང་། དགེ་བའི་རྩ་བ་ལ་སྦྱོར་བའི་བཤེས་གཉེན་དང་། ཕ་རོལ་ཏུ་ཕྱིན་པ་ལ་འཇུག་པར་བྱེད་པའི་བཤེས་གཉེན་དང་། ཆོས་ཐམས་ཅད་སྟོན་པའི་བཤེས་
གཉེན་དང་། སེམས་ཅན་ཐམས་ཅད་ཡོངས་སུ་སྨྱིན་པར་བྱ་བ་ལ་གཞོག་པའི་བཤེས་གཉེན་དང་། སྤོབས་པ་ལ་རྣམ་པར་གདོན་མྱི་ཟ་བར་བྱེད་པའི་བཤེས་གཉེན་དང་། འགྲོ་བ་ཐམས་ཅད་གནས་
གྱེན་དུ་བསྐྱོད་པའི་བཤེས་གཉེན་དང་། བསྐལ་པ་ཐམས་ཅད་དུ་གནས་ཤིང་མི་སྐྱེ་བར་བྱེད་པའི་བཤེས་གཉེན་དང་། ཀུན་ཏུ་བཟང་པོའི་སྤྱོད་པ་ལ་རབ་ཏུ་གཞོག་པའི་བཤེས་གཉེན་དང་། སངས་རྒྱས་
ཐམས་ཅད་ཀྱི་ཡེ་ཤེས་ལ་འཇུག་ཅིང་འབབ་པར་བྱེད་པའི་བཤེས་གཉེན་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དགེ་བའི་བཤེས་གཉེན་ནོ། །ཀྱེ་རྒྱལ་བའི་སྲས་
བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་བརྩམས་པ་སྟེ། བཅུ་གང་ཞེ་ན་འདི་ལྟར་སེམས་ཅན་གྱི་ཁམས་ཐམས་ཅད་ཡོངས་སུ་སྨིན་པར་བྱའོ་སྙམ་སྟེ། བརྩོན་འགྲུས་རྩོམ་
པ་དང་། ཆོས་ཐམས་ཅད་གཟུང་བར་བྱའོ་སྙམ་སྟེ། བརྩོན་འགྲུས་རྩོམ་པ་དང་། འཇིག་རྟེན་གྱི་ཁམས་ཐམས་ཅད་ཡོངས་སུ་སྦྱང་བར་བྱའོ་སྙམ་སྟེ་བརྩོན་འགྲུས་རྩོམ་པ་དང་། བྱང་ཆུབ་སེམས་
དཔའི་བསླབ་པ་ཐམས་ཅད་ཤེས་པར་བྱའོ་སྙམ་སྟེ་བརྩོན་འགྲུས་རྩོམ་པ་དང་། སེམས་ཅན་ཐམས་ཅད་ཀྱི་ཉེས་བྱས་ཟད་པར་བྱའོ་སྙམ་སྟེ་བརྩོན་འགྲུས་རྩོམ་པ་དང་། སེམས་ཅན་དམྱལ་བ་དང་། 
བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་གྱི་སྡུག་བསྔལ་ཐམས་ཅད་རྒྱུན་གཅད་དོ་སྙམ་སྟེ། བརྩོན་འགྲུས་རྩོམ་པ་དང་། བདུད་ཐམས་ཅད་ལས་རྒྱལ་བར་བྱའོ་སྙམ་སྟེ། བརྩོན་འགྲུས་

75-1-160a

རྩོམ་པ་དང་། སེམས་ཅན་ཐམས་ཅད་ལ་འཁྲུག་པ་མེད་པར་བྱའོ་སྙམ་སྟེ། བརྩོན་འགྲུས་རྩོམ་པ་དང་། སངས་རྒྱས་ཐམས་ཅད་ལ་མཆོད་པ་བྱའོ་སྙམ་སྟེ། བརྩོན་འགྲུས་རྩོམ་པ་དང་། 
བཅོམ་ལྡན་འདས་དེ་བཞིན་གཤེགས་པ་ཐམས་ཅད་མཉེས་པར་བྱའོ་སྙམ་སྟེ། བརྩོན་འགྲུས་རྩོམ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་རྩོམ་པ་
སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་བརྩོན་འགྲུས་ཀྱི་ཕ་རོལ་ཏུ་ཕྱིན་པ་བླ་ན་མེད་པ་ཡང་དག་པར་རྫོགས་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དབུགས་ཕྱིན་པ་ཐོབ་པ་སྟེ། བཅུ་གང་ཞེ་ན་འདི་ལྟར་བདག་ནི་བྱང་ཆུབ་ཀྱི་སེམས་ལ་གནས་པ་ཡིན་གྱིས་ད་དུང་གཞན་ཡང་བྱང་ཆུབ་ཀྱི་སེམས་
ལ་དགོད་དོ་ཞེས་ཏེ་དབུགས་ཕྱིན་པ་རབ་ཏུ་འཐོབ་བོ། །བདག་ནི་འཇིག་རྟེན་གྱིས་བརྩོད་པ་ཐམས་ཅད་ཀྱིས་རྩོད་པ་མྱིད་པ་ལ་གཞོལ་བ་ཡིན་གྱིས་ད་དུང་གཞན་ཡང་བརྩོད་པ་མེད་པར་དགའ་བ་ལ་དགོད་
པར་བྱའོ་ཞེས་དབུགས་ཕྱིན་པ་ཐོབ་པོ། །བདག་ནི་བྱིས་པའི་ཆོས་ལས་འཕགས་ཀྱི་ད་དུང་ཕ་རོལ་ཀྱང་བྱིས་པའི་ཆོས་ལས་གྱེན་དུ་བསྐྱོད་དོ་སངས་རྒྱས་ཀྱི་ཆོས་ལ་དགོད་པར་བྱའོ་ཞེས་དབུགས་ཕྱིན་པ་ཐོབ་
པོ། །བདག་ནི་དགེ་བའི་རྩ་བ་རྩོལ་བར་བརྩོན་པ་ཡིན་གྱིས། ད་དུང་གཞན་ཡང་དགེ་བའི་རྩ་བ་རྩོལ་བར་བརྩོན་པ་ལ་རབ་ཏུ་དགོད་པར་བྱའོ་ཞེས་དབུགས་ཕྱིན་པ་ཐོབ་བོ། །བདག་ནི་ཕ་རོལ་ཏུ་ཕྱིན་པའི་ལམ་དུ་
ཞུགས་པ་ཡིན་གྱིས། ད་དུང་གཞན་ཡང་ཕ་རོལ་ཏུ་ཕྱིན་པའི་ལམ་དུ་འཇུག་པ་ལ་དགོད་པར་བྱའོ། །ཞེས་དབུགས་ཕྱིན་པ་འཐོབ་བོ། །བདག་ནི་སངས་རྒྱས་ཀྱི་རིགས་སུ་སྐྱེས་པ་ཡིན་གྱིས། ད་དུང་གཞན་

75-1-160b

ཡང་སངས་རྒྱས་ཀྱི་རིགས་སུ་སྐྱེ་བར་རབ་ཏུ་དགོད་པར་བྱའོ་ཞེས་དབུགས་ཕྱིན་པ་ཐོབ་བོ། །བདག་ནི་དངོས་པོ་མྱེད་པའི་ཆོས་ཀྱི་ཚུལ་ལ་ཞུགས་པ་ཡིན་གྱིས། ད་དུང་གཞན་ཡང་དངོས་པོ་མེད་པའི་ཆོས་
ཀྱི་ཚུལ་ལ་དགོད་པར་བྱའོ་ཞེས་དབུགས་ཕྱིན་པ་འཐོབ་བོ། །བདག་ནི་སངས་རྒྱས་ཀྱི་ཆོས་ཐམས་ཅད་མི་སྤང་བ་ལ་བརྩོན་པ་ཡིན་གྱིས། ད་དུང་གཞན་ཡང་སངས་རྒྱས་ཀྱི་ཆོས་ཐམས་ཅད་མྱི་སྤོང་བར་
བརྩོན་པ་ལ་དགོད་པར་བྱའོ་ཞེས་དབུགས་ཕྱིན་པ་འཐོབ་པོ། །བདག་གིས་ནི་ཐམས་ཅད་མཁྱེན་པའི་བྱང་ཆུབ་ཏུ་སྨོན་ལམ་ཡོངས་སུ་རྫོགས་པར་འགྱུར་གྱིས། ད་དུང་གཞན་ཡང་ཐམས་ཅད་མཁྱེན་པའི་
བྱང་ཆུབ་ཏུ་སྨོན་ལམ་ཡོངས་སུ་རྫོགས་པར་བྱེད་པ་ལ་དགོད་པར་བྱའོ་ཞེས་དབུགས་ཕྱིན་པ་འཐོབ་བོ། །བདག་ནི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་མཛོད་མི་ཟད་པར་ཞུགས་པ་ཡིན་
གྱི། ད་དུང་གཞན་ཡང་དེ་བཞིན་གཤེགས་པ་ཐམས་ཅད་ཀྱིས་ཡེ་ཤེས་ཀྱི་མཛོད་མྱི་ཟད་པར་འཇུག་པ་ལ་དགོད་པར་བྱའོ་ཞེས་དབུགས་ཕྱིན་པ་འཐོབ་བོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་དབུགས་ཕྱིན་པ་ཐོབ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་དབུགས་འབྱིན་པ་བླ་ན་མེད་པ་འཐོབ་པར་འགྱུར་བ་
དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་ཅན་ཡོངས་སུ་སྨིན་པར་བྱ་སྟེ། བཅུ་གང་ཞེ་ན་འདི་ལྟར་བྱང་ཆུབ་སེམས་དཔའ་རྣམས་ནི་སྦྱིན་པས་ཀྱང་
སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །གཟུགས་ཀྱིས་ཀྱང་སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །ཆོས་སྟོན་པས་ཀྱང་སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །

75-1-161a

བསྐལ་བ་མཉམ་པས་ཀྱང་སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །གནས་མེད་པས་ཀྱང་སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །བྱང་ཆུབ་སེམས་དཔའི་སྤྱོད་པ་བརྗོད་
པས་ཀྱང་སེམས་ཅན་གྱི་ཁམས་ཡོངས་སུ་སྨྱིན་པར་བྱེད་དོ། །འཇིག་རྟེན་གྱི་ཁམས་ཀུན་ཏུ་འབར་བ་ཡང་དག་པར་བསྟན་པས་ཀྱང་སེམས་ཅན་གྱི་ཁམས་ཡོངས་སུ་སྨིན་པར་བྱེད་དོ། །སངས་རྒྱས་ཀྱི་ཆོས་
ཀྱི་ཆེ་བ་ཉིད་བརྗོད་པས་ཀྱང་སེམས་ཅན་གྱི་ཁམས་ཡོངས་སུ་སྨིན་པར་བྱེད་དོ། །རྫུ་འཕྲུལ་སྣ་ཚོགས་ཀྱི་རྣམ་པར་འཕྲུལ་པས་ཀྱང་སེམས་ཅན་གྱི་ཁམས་ཡོངས་སུ་སྨིན་པར་བྱེད་དོ། །ཐབས་
མཁས་པའི་སྦྱོར་བ་དང་ཚུལ་གྱིས་འཇིག་རྟེན་དུ་སྤྱད་པ་སྣ་ཚོགས་ཀྱིས་ཀྱང་སེམས་ཅན་གྱི་ཁམས་ཡོངས་སུ་སྨིན་པར་བྱེད་དོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་
ཅན་ཡོངས་སུ་སྨིན་པར་བྱ་བ་སྟེ། དེ་དག་གིས་བྱང་ཆུབ་སེམས་དཔའ་རྣམས་ཀྱི་སེམས་ཅན་གྱི་ཁམས་ཡོངས་སུ་སྨིན་པར་བྱེད་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་
ཀྱི་ཚུལ་ཁྲིམས་ཏེ། བཅུ་གང་ཞེ་ན་འདི་ལྟར་བྱང་ཆུབ་ཀྱི་སེམས་མྱི་ཉམས་པའི་ཚུལ་ཁྲིམས་དང་། ཉན་ཐོས་དང་རང་སངས་རྒྱས་ཀྱི་ས་ཡོངས་སུ་སྤོང་བའི་ཚུལ་ཁྲིམས་དང་། སེམས་ཅན་ཐམས་ཅད་ལ་ཕན་
པར་དགའ་བས་རྣམ་པར་བལྟ་བའི་ཚུལ་ཁྲིམས་དང་། སངས་རྒྱས་ཀྱི་ཆོས་ཐམས་ཅད་ལ་རབ་ཏུ་དགོད་པའི་ཚུལ་ཁྲིམས་དང་། བྱང་ཆུབ་སེམས་དཔའི་བསླབ་པ་ཐམས་ཅད་ལ་ནན་ཏན་ཏུ་བྱ་བའི་ཚུལ་
ཁྲིམས་དང་། ཆོས་ཐམས་ཅད་མྱི་དམྱིགས་པའི་ཚུལ་ཁྲིམས་དང་། དགེ་བའི་རྩ་བ་ཐམས་ཅད་བྱང་ཆུབ་ཏུ་ཡོངས་སུ་བསྔོ་བའི་ཚུལ་ཁྲིམས་དང་། སངས་རྒྱས་ཀྱི་སྐུ་ཐམས་ཅད་ལས་ཕྱིར་ཕྱོགསུ་

75-1-161b

མི་བལྟ་བའི་ཚུལ་ཁྲིམས་དང་། ཆོས་ཐམས་ཅད་ངེས་པར་རྟོགས་པ་ལ་མངོན་པར་ཞེན་པ་མེད་པའི་ཚུལ་ཁྲིམས་དང་། དབང་པོ་སྡོམ་པའི་ཚུལ་ཁྲིམས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་ཚུལ་ཁྲིམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཚུལ་ཁྲིམས་རྒྱ་ཆེན་པོའི་ཕ་རོལ་ཏུ་ཕྱིན་པ་བླ་ན་མེད་པ་ཐོབ་པར་འགྱུར་བ་དག་
གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པ་སྟེ། ལུང་བསྟན་པ་དེ་དག་གིས་ལུང་བསྟན་པའི་བྱང་ཆུབ་སེམས་དཔའ་རྣམས་ནི་བདག་ཅག་ལུང་བསྟན་
ཏོ། །ཞེས་བྱ་བར་ཤེས་སོ། །བཅུ་གང་ཞེ་ན། འདི་ལྟར་སྙིང་ཐག་པ་ནས་བྱང་ཆུབ་ཀྱི་སེམས་ཕུན་སུམ་ཚོགས་པ་ནི་བྱང་ཆུབ་སེམས་དཔའ་རྣམས་ཀྱི་རང་གི་རྒྱུད་ལས་ལུང་བསྟན་པའོ། །བྱང་ཆུབ་
སེམས་དཔའི་སྤྱོད་པ་ལ་མི་སྐྱོ་བའི་བྱང་ཆུབ་སེམས་དཔའི་ལུང་བསྟན་པའོ། །བསྐལ་པ་ཐམས་ཅད་དུ་ཞེ་ནོན་པ་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །སངས་རྒྱས་ཀྱི་ཆོས་
ཐམས་ཅད་ལ་ནན་ཏན་དུ་བྱེད་པ་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །དེ་བཞིན་གཤེགས་པ་ཐམས་ཅད་ཀྱི་བཀའ་ལ་གཅིག་ཏུ་ཆད་པར་མོས་ཤིང་ཡིད་ཅེས་ལ་མངོན་པར་དད་པ་ནི་
བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །དགེ་བའི་རྩ་བ་ཐམས་ཅད་ཡང་དག་པར་སོགས་ཤིང་བསྒྲུབ་པ་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །སེམས་ཅན་ཐམས་
ཅད་སངས་རྒྱས་ཀྱི་བྱང་ཆུབ་ལ་རབ་ཏུ་དགོད་པར་བརྩོན་པ་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །དགེ་བའི་བཤེས་གཉེན་ཐམས་ཅད་དང་རྒྱུད་ཀྱི་ཚུལ་གཅིག་ཏུ་བྱེད་པ་ནི་བྱང་ཆུབ་སེམས་དཔའ་རྣམས་

75-1-162a

ཀྱི་ལུང་བསྟན་པའོ། །དགེ་བའི་བཤེས་གཉེན་ཐམས་ཅད་ལ་སྟོན་པར་འདུ་ཤེས་པ་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །སྔོན་གྱི་བྱང་ཆུབ་གྱི་སྨོན་ལམ་རྗེས་སུ་བསྲུང་བ་ནི་
བྱང་ཆུབ་སེམས་དཔའ་རྣམས་ཀྱི་ལུང་བསྟན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པ་སྟེ། ལུང་བསྟན་པ་དེ་དག་གིས་ལུང་བསྟན་པའི་བྱང་ཆུབ་སེམས་
དཔའ་རྣམས་ནི་བདག་ཅག་ལུང་བསྟན་ཏོ་ཞེས་བྱ་བར་ཤེས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ལ་འཇུག་པ་སྟེ། བཅུ་གང་ཞེ་ན་འདི་ལྟར་སྔོན་གྱི་སྨོན་ལམ་
ལ་འཇུག་པ་དང་། སྤྱོད་པ་ལ་འཇུག་པ་དང་། ཡང་དག་པར་བསྒྲུབ་པ་ལ་འཇུག་པ་དང་། ཕ་རོལ་ཏུ་ཕྱིན་པ་ལ་འཇུག་པ་དང་། བསྒྲུབ་པ་ལ་འཇུག་པ་དང་། སྨོན་ལམ་རྣམ་པ་ཐ་དད་པ་ལ་འཇུག་པ་དང་། 
མོས་པ་ཐ་དད་པ་ལ་འཇུག་པ་དང་། ཞིང་གི་རྒྱན་ལ་འཇུག་པ་དང་། རྫུ་འཕྲུལ་གྱིས་རྣམ་པར་འཕྲུལ་པ་ལ་འཇུག་པ་དང་། སྐྱེ་བ་བསྟན་པ་ལ་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་
དཔའ་རྣམས་ཀྱི་བྱང་ཆུབ་ལ་འཇུག་པ་སྟེ། འཇུག་པ་དེ་དག་གིས་ནི་འདས་པ་དང་མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ལ་འཇུག་པ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་
བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་པ་ལ་འཇུག་པ་སྟེ། བཅུ་གང་ཞེ་ན་འདི་ལྟར་མུ་མེད་པའི་མངོན་པར་རྫོགས་པར་བྱང་ཆུབ་པ་ལ་འཇུག་པ་དང་། མུ་མེད་པའི་ཆོས་ཀྱི་འཁོར་ལོ་བསྐོར་བ་ལ་
འཇུག་པ་དང་། མུ་མེད་པའི་ཆོས་ཀྱི་ཚུལ་ལ་འཇུག་པ་དང་། མུ་མེད་པའི་དབྱངས་ཀྱི་དཀྱིལ་འཁོར་ལ་འཇུག་པ་དང་། མུ་མེད་པའི་སེམས་ཅན་འདུལ་བ་ལ་འཇུག་པ་དང་། མུ་མེད་པའི་རྫུ་འཕྲུལ་གྱིས་རྣམ་པར་

75-1-162b

འཕྲུལ་པ་ལ་འཇུག་པ་དང་། མུ་མེད་པའི་སྐུ་སྣ་ཚོགས་ལ་འཇུག་པ་དང་། མུ་མེད་པའི་ཏིང་ངེ་འཛིན་ལ་འཇུག་པ་དང་། མུ་མེད་པའི་སྟོབས་དང་མི་འཇིག་པ་ལ་འཇུག་པ་དང་། མུ་མེད་པའི་མྱ་ངན་ལས་
འདས་པ་ཡོངས་སུ་བསྟན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་པ་ལ་འཇུག་པ་སྟེ། འཇུག་པ་དེ་དག་གིས་ནི་འདས་པ་དང་། མ་བྱོན་པ་དང་ད་ལྟར་
བྱུང་བའི་དེ་བཞིན་གཤེགས་པ་ཐམས་ཅད་ལ་འཇུག་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་ཅན་གྱི་བསམ་པ་དང་། སྤྱོད་པ་ལ་འཇུག་པ་སྟེ། 
བྱང་ཆུབ་སེམས་དཔའ་རྣམས་ཀྱི་སེམས་ཅན་ཐམས་ཅད་ཀྱི་བསམ་པ་དང་། སྤྱོད་པ་ལ་རབ་ཏུ་འཇུག་བཅུ་གང་ཞེ་ན་འདི་ལྟར་སེམས་ཅན་ཐམས་ཅད་ཀྱི་སྔོན་གྱི་མཐའི་སྤྱོད་པ་ལ་འཇུག་པ་དང་། སེམས་
ཅན་ཐམས་ཅད་ཀྱི་ཕྱི་མའི་མཐའི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་ཀྱི་ད་ལྟར་བྱུང་བའི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་ཀྱི་དགེ་བའི་སྤྱོད་པ་ལ་འཇུག་པ་དང་། སེམས་ཅན་
ཐམས་ཅད་ཀྱི་མི་དགེ་བའི་སྤྱོད་པ་ལ་འཇུག་པ་དང་སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་ཀྱི་དབང་པོའི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་
ཀྱི་མོས་པ་སྣ་ཚོགས་ཀྱི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་ཀྱི་ཉོན་མོངས་པའི་བག་ཆགས་ལ་ཉལ་བའི་སྤྱོད་པ་ལ་འཇུག་པ་དང་། སེམས་ཅན་ཐམས་ཅད་ཀྱི་དུས་དང་དུས་མ་ཡིན་པར་ཡོངས་སུ་
སྨྱིན་པར་བྱ་བ་དང་། རྣམ་པར་འདུལ་བའི་སྤྱོད་པ་ལ་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་ཅན་གྱི་བསམ་པ་དང་སྤྱོད་པ་ལ་འཇུག་པ་སྟེ། དེ་དག་གིས་

75-1-163a

བྱང་ཆུབ་སེམས་དཔའ་རྣམས་སེམས་ཅན་གྱི་བསམ་པ་དང་སྤྱོད་པ་ལ་འཇུག་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་འཇིག་རྟེན་གྱི་
ཁམས་ལ་འཇུག་པ་སྟེ། བཅུ་གང་ཞེ་ན་འདི་ལྟར་འཇིག་རྟེན་གྱི་ཁམས་རྣམས་ལ་ཀུན་ནས་ཉོན་མོངས་པར་འཇུག་པ་དང་། འཇིག་རྟེན་གྱི་ཁམས་རྣམས་ལ་རྣམ་པར་དག་པར་འཇུག་པ་དང་། འཇིག་རྟེན་གྱི་ཁམས་
རྣམས་ལ་ཆུང་ངུར་འཇུག་པ་དང་། འཇིག་རྟེན་གྱི་ཁམས་རྣམས་ལ་ཆེན་པོར་འཇུག་པ་དང་། འཇིག་རྟེན་གྱི་ཁམས་ལ་རྡུལ་ཤིན་ཏུ་ཕྲ་མོར་ཆུད་པར་འཇུག་པ་དང་། འཇིག་རྟེན་གྱི་ཁམས་རྣམས་ལ་རབ་ཏུ་ཕྲ་
བར་འཇུག་པ་དང་། འཇིག་རྟེན་གྱི་ཁམས་རྣམས་ལ་ཡངས་པར་འཇུག་པ་དང་། འཇིག་རྟེན་གྱི་ཁམས་རྣམས་ལ་འབྱུང་བར་འཇུག་པ་དང་། འཇིག་རྟེན་གྱི་ཁམས་རྣམས་ལ་སངས་རྒྱས་དང་བཅས་པར་
འཇུག་པ་དང་། འཇིག་རྟེན་གྱི་ཁམས་རྣམས་ལ་སངས་རྒྱས་མེད་པར་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་འཇིག་རྟེན་གྱི་ཁམས་ལ་འཇུག་པ་སྟེ། དེ་དག་གིས་
ནི་བྱང་ཆུབ་སེམས་དཔའ་རྣམས་འཇིག་རྟེན་གྱི་ཁམས་ཐམས་ཅད་ལ་འཇུག་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བསྐལ་པ་ལ་འཇུག་པ་སྟེ། འདི་དག་
གིས་བྱང་ཆུབ་སེམས་དཔའ་རྣམས་བསྐལ་པ་ཐམས་ཅད་ལ་རབ་ཏུ་འཇུག་གོ། །བཅུ་གང་ཞེ་ན་འདི་ལྟར་འདས་པའི་བསྐལ་པ་ལ་འཇུག་པ་དང་། མ་འོངས་པའི་བསྐལ་པ་ལ་འཇུག་དང་། ད་ལྟར་བྱུང་
བའི་བསྐལ་པ་ལ་འཇུག་པ་དང་། གྲངས་ཡོད་པའི་བསྐལ་པ་ལ་འཇུག་པ་དང་། གྲངས་མེད་པའི་བསྐལ་པ་ལ་འཇུག་པ་དང་། གྲངས་ཡོད་པ་དང་གྲངས་མེད་པའི་བསྐལ་པ་ལ་འཇུག་པ་དང་། གྲངས་མེད་

75-1-163b

པ་གྲངས་ཡོད་པའི་བསྐལ་པ་ལ་འཇུག་པ་དང་། བསྐལ་པ་ཐམས་ཅད་ལ་བསྐལ་པ་ཉིད་ཏུ་འཇུག་པ་དང་། བསྐལ་པ་མ་ཡིན་པ་ལ་བསྐལ་པར་འཇུག་པ་དང་། བསྐལ་པ་ཐམས་ཅད་ལ་སྐད་ཅིག་གཅིག་
གིས་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བསྐལ་པ་ལ་འཇུག་པ་རྣམས་ཏེ། དེ་དག་གིས་བྱང་ཆུབ་སེམས་དཔའ་རྣམས་བསྐལ་པ་ལ་འཇུག་པར་འགྱུར་བ་དག་
གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དུས་གསུམ་བསྟན་པ་སྟེ། དེ་དག་གིས་བྱང་ཆུབ་སེམས་དཔའ་རྣམས་དུས་གསུམ་ཤིན་ཏུ་སྟོན་ཏོ། །བཅུ་གང་ཞེ་ན། འདི་ལྟར་
འདས་པའི་དུས་ལ་འདས་པར་བསྟན་པ་དང་། འདས་པའི་དུས་ལས་མ་འོངས་པར་བསྟན་པ་དང་། འདས་པའི་དུས་ལ་ད་ལྟར་བྱུང་བར་བསྟན་པ་དང་། མ་འོངས་པའི་དུས་ལ་འདས་པར་བསྟན་པ་དང་། མ་འོངས་
པའི་དུས་ལས་ད་ལྟར་བྱུང་བར་བསྟན་པ་དང་། མ་འོངས་པའི་དུས་ལ་མི་ཟད་པར་བསྟན་པ་དང་། ད་ལྟར་བྱུང་བའི་དུས་ལ་འདས་པར་བསྟན་པ་དང་། ད་ལྟར་བྱུང་བའི་དུས་ལ་མ་འོངས་པར་བསྟན་པ་
དང་། ད་ལྟར་བྱུང་བའི་དུས་ལ་མཉམ་པ་ཉིད་དུ་བསྟན་པ་དང་། ད་ལྟར་བྱུང་བའི་དུས་ལ་དུས་གསུམ་སྐད་གཅིག་ཏུ་བསྟན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་
དུས་གསུམ་བསྟན་པ་སྟེ། དེ་དག་གིས་བྱང་ཆུབ་སེམས་དཔའ་རྣམས་ཀྱི་དུས་གསུམ་སྟོན་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དུས་གསུམ་ལ་
འཇུག་པ་སྟེ། བཅུ་གང་ཞེ་ན། འདི་ལྟར་བརྡ་ལ་འཇུག་པ་དང་། ཚིག་གི་ལམ་ལ་འཇུག་པ་དང་། མངོན་པར་རྫོགས་པ་ལ་འཇུག་པ་དང་། གདགས་པ་ལ་འཇུག་པ་དང་། འདུ་ཤེས་ལ་འཇུག་

75-1-164a

པ་དང་། ལེགས་པར་བསྔགས་པ་ལ་འཇུག་པ་དང་། སྤྱོད་པ་ལ་འཇུག་པ་དང་། མི་ཟད་པ་ལ་འཇུག་པ་དང་། ཞི་བ་ལ་འཇུག་པ་དང་། དབེན་པ་ལ་འཇུག་གོ། །ཀྱེ་རྒྱལ་བའི་སྲས་བཅུ་པོ་
དེ་དག་ནི་བྱང་ཆུབ་སེམས་དཔའ་རྣམས་ཀྱི་དུས་གསུམ་ལ་འཇུག་པ་སྟེ། དེ་དག་གིས་བྱང་ཆུབ་སེམས་དཔའ་རྣམས་དུས་གསུམ་ལ་འཇུག་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་
ནི་བྱང་ཆུབ་སེམས་དཔའ་རྣམས་ཀྱི་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་སྟེ། བཅུ་གང་ཞེ་ན་འདི་ལྟར་སངས་རྒྱས་ཐམས་ཅད་མཆོད་ཅིང་རིམ་གྲོར་བྱ་བས་མི་སྐྱོ་ཞིང་
ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། དགེ་བའི་བཤེས་གཉེན་ཐམས་ཅད་གཉེན་བཀུར་བས་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། ཆོས་ཐམས་ཅད་
བཙལ་བ་ལ་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། ཆོས་ཐམས་ཅད་མཉན་པ་ལ་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། ཆོས་ཐམས་ཅད་
བསྟན་པ་ལ་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། སེམས་ཅན་ཐམས་ཅད་ཡོངས་སུ་སྨྱིན་པར་བྱ་བ་དང་། གདུལ་བས་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་
བསྐྱེད་པ་དང་། སེམས་ཅན་ཐམས་ཅད་སངས་རྒྱས་ཀྱི་བྱང་ཆུབ་ལ་དགོད་པར་བྱ་བས་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། བསྐལ་པ་བརྗོད་དུ་མྱེད་པའི་ཡང་བརྗོད་དུ་མེད་
པར་འཇིག་རྟེན་གྱི་ཁམས་རེ་རེས་བྱང་ཆུབ་སེམས་དཔའ་སྤྱད་པ་སྤྱོད་པས་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། འཇིག་རྟེན་གྱི་ཁམས་མ་ལུས་པ་ཐམས་ཅད་དུ་

75-1-164b

རྗེས་སུ་སྤྱོད་པས་མི་སྐྱོ་ཞིང་ཡོངས་སུ་སྒྱིད་ལུག་པ་མེད་པའི་སེམས་བསྐྱེད་པ་དང་། སངས་རྒྱས་ཀྱི་ཆོས་ཐམས་ཅད་རྟོགས་པར་བྱ་བ་དང་། ཡང་དག་པར་བལྟ་བ་ལ་མི་སྐྱོ་ཞིང་ཡོངས་སུ་སྒྱིད་
ལུག་པ་མེད་པའི་སེམས་བསྐྱེད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མི་སྐྱོ་ཞིང་སྒྱིད་ལུག་པ་མེད་པའི་སེམས་བསྐྱེད་པ་སྟེ། དེ་དག་ལ་གནས་ཤིང་བྱང་ཆུབ་
སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་ཡོངས་སུ་སྐྱོ་བ་མེད་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་
ཀུན་ཏུ་དབྱེ་བའི་ཡེ་ཤེས་ཏེ། བཅུ་གང་ཞེ་ན་འདི་ལྟར་སེམས་ཅན་ཀུན་ཏུ་དབྱེ་བའི་ཡེ་ཤེས་དང་། དབང་པོ་ཀུན་ཏུ་དབྱེ་བའི་ཡེ་ཤེས་དང་། ལས་དང་རྣམ་པར་སྨིན་པ་ཀུན་ཏུ་དབྱེ་བའི་ཡེ་ཤེས་དང་། 
སྐྱེ་བ་ཀུན་ཏུ་དབྱེ་བའི་ཡེ་ཤེས་དང་། འཇིག་རྟེན་གྱི་ཁམས་ཀུན་ཏུ་དབྱེ་བའི་ཡེ་ཤེས་དང་། ཆོས་ཀྱི་དབྱིངས་ཀུན་ཏུ་དབྱེ་བའི་ཡེ་ཤེས་དང་། སངས་རྒྱས་ཀུན་ཏུ་དབྱེ་བའི་ཡེ་ཤེས་དང་། ཆོས་ཀུན་ཏུ་
དབྱེ་བའི་ཡེ་ཤེས་དང་། དུས་གསུམ་ཀུན་ཏུ་དབྱེ་བའི་ཡེ་ཤེས་དང་། ཚིག་གི་རྒྱུད་ཐམས་ཅད་ལ་ངག་གི་ལམ་ཀུན་ཏུ་དབྱེ་བའི་ཡེ་ཤེས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་
རྣམས་ཀྱི་ཀུན་ཏུ་དབྱེ་བའི་ཡེ་ཤེས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་ཀུན་ཏུ་དབྱེ་བ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་
བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གཟུངས་ཏེ། བཅུ་གང་ཞེ་ན་འདི་ལྟར་ཆོས་ཐམས་ཅད་མི་བརྗེད་པར་འཛིན་པའི་ཕྱིར་ཐོས་པའི་གཟུངས་དང་། ཆོས་ཐམས་ཅད་ཇི་ལྟ་བ་བཞིན་

75-1-165a

ཏུ་རབ་ཏུ་འབྱེད་པའི་ཕྱིར་ཆོས་ཁོང་དུ་ཆུད་པའི་གཟུངས་དང་། ཆོས་གྱི་རང་བཞིན་རྗེས་སུ་རྟོགས་པའི་ཕྱིར་ཆོས་ཐམས་ཅད་ངེས་པར་རྟོགས་པའི་གཟུངས་དང་། སངས་རྒྱས་ཀྱི་ཆོས་བསམ་
གྱིས་མི་ཁྱབ་པ་ཐོབ་པར་བྱ་བའི་ཕྱིར་ཆོས་སྣང་བ་རབ་ཏུ་ཐོབ་པའི་གཟུངས་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ལས་ཆོས་མངོན་དུ་ཐོས་པ་ཡོངས་སུ་མི་ཟད་པའི་ཕྱིར་ཏིང་ངེ་འཛིན་གྱི་གཟུངས་
དང་། སྒྲ་སྐད་དང་ཐ་སྙད་བསམ་གྱིས་མི་ཁྱབ་པ་ལ་འཇུག་པའི་ཕྱིར་དབྱངས་ཀྱི་དཀྱིལ་འཁོར་ལ་འཇུག་པའི་གཟུངས་དང་། འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཀྱི་ཆོས་བསམ་གྱིས་
མི་ཁྱབ་པ་ཤིན་ཏུ་སྟོན་པའི་དུས་དུས་གསུམ་གྱི་གཟུངས་དང་། སངས་རྒྱས་ཀྱི་ཆོས་མཐའ་དང་དབུས་མེད་པ་རྣམ་པ་ཐ་དད་པ་ཐམས་ཅད་ཤིན་ཏུ་སྟོན་པའི་ཕྱིར་རྣམ་པ་སྣ་ཚོགས་སུ་སྤོབས་པའི་
གཟུངས་དང་། སངས་རྒྱས་བྱུང་བ་བརྗོད་དུ་མེད་པ་ཐམས་ཅད་དུ་རྣ་བའི་དབང་པོས་ཁྱབ་པར་བྱེད་པའི་ཕྱིར་ཐོགས་པ་མེད་པའི་རྣ་བ་མངོན་པར་བསྒྲུབ་པའི་གཟུངས་དང་། དེ་བཞིན་གཤེགས་པའི་
སྟོབས་བཅུ་དང་། མི་སྙེངས་པ་ལ་རབ་ཏུ་དགོད་པའི་ཕྱིར་སངས་རྒྱས་ཀྱི་ཆོས་ཐམས་ཅད་ཀྱི་གཟུངས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་གཟུངས་ཏེ། དེ་དག་
ཐོབ་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱིས་བརྩོན་པར་བྱ་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་བསྟན་པ་རྗེས་སུ་རྟོགས་པར་
བྱ་བ་སྟེ། བཅུ་གང་ཞེ་ན་འདི་ལྟར་མངོན་པར་བྱང་ཆུབ་པའི་སངས་རྒྱས་དང་། སྨོན་ལམ་གྱི་སངས་རྒྱས་དང་། ལས་རྣམ་པར་སྨྱིན་པའི་སངས་རྒྱས་དང་། བྱིན་གྱིས་བརླབས་པའི་སངས་རྒྱས་

75-1-165b

དང་། སྤྲུལ་པའི་སངས་རྒྱས་དང་། ཆོས་ཀྱི་དབྱིངས་ཀྱི་སངས་རྒྱས་དང་། ཏིང་ངེ་འཛིན་གྱི་སངས་རྒྱས་དང་། རང་བཞིན་གྱི་སངས་རྒྱས་དང་། བསམ་པ་ཇི་ལྟ་བའི་སངས་རྒྱས་སོ། །
ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་བསྟན་པ་རྗེས་སུ་རྟོགས་པར་བྱ་བ་རྣམས་སོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་
ཀུན་ཏུ་བཟང་པོའི་སེམས་བསྐྱེད་པ་སྟེ། བཅུ་གང་ཞེ་ན་འདི་ལྟར་སེམས་བསྐྱེད་པ་དེ་ནི་འགྲོ་བ་ཐམས་ཅད་ཡོངས་སུ་སྐྱོབ་པའི་ཕྱིར་བྱམས་པ་ཆེན་པོ་དང་ལྡན་པའོ། །སེམས་བསྐྱེད་པ་དེ་ནི་འགྲོ་བ་
ཐམས་ཅད་ཀྱི་སྡུག་བསྔལ་ཀྱི་ཕུང་པོ་རང་གི་ལུས་ཀྱིས་ལན་པའི་ཕྱིར་སྙིང་རྗེ་ཆེན་པོ་དང་ལྡན་ནོ། །སེམས་བསྐྱེད་པ་དེ་ནི་ཅི་བདོག་པ་ཡོངས་སུ་གཏོང་བའི་ཕྱིར་གཏང་བ་ཐམས་ཅད་ཡོངས་སུ་གཏོང་བ་སྔོན་དུ་
འགྲོ་བའོ། །སེམས་བསྐྱེད་པ་དེ་ནི་སངས་རྒྱས་ཀྱི་ཆོས་ཐམས་ཅད་ལ་མངོན་པར་མོས་པ་ཐམས་ཅད་མཁྱེན་པའི་ཡེ་ཤེས་ཡིད་ལ་བྱེད་པ་སྔོན་དུ་འགྲོའོ། །སེམས་བསྐྱེད་པ་དེ་ནི་བྱང་ཆུབ་སེམས་དཔའི་
བསླབ་པ་ཐམས་ཅད་ལ་ནན་ཏན་དུ་བྱེད་པས་ཡོན་ཏན་གྱིས་བརྒྱན་པའོ། །སེམས་བསྐྱེད་པ་དེ་ནི་སྐྱེ་བའི་སྐྱེ་མཆེད་ཐམས་ཅད་དུ་ཉམས་པར་མི་འགྱུར་བས་རྡོ་རྗེ་ལྟ་བུའོ། །སེམས་བསྐྱེད་པ་དེ་ནི་ཆོས་དཀར་
པོ་ཐམས་ཅད་ལ་ཡང་དག་པར་གཞོལ་བས་རྒྱ་མཚོ་ལྟ་བུའོ། །སེམས་བསྐྱེད་པ་དེ་ནི་གཞན་གྱིས་ངན་དུ་བརྗོད་པ་དང་ངན་དུ་སྨྲ་བ་དག་བཟོད་པའི་ཕྱིར་རི་བོ་ཆེན་པོའི་དབང་པོ་དམ་པ་ལྟ་བུའོ། །སེམས་
བསྐྱེད་པ་དེ་ནི་སེམས་ཅན་ཐམས་ཅད་ལ་དབུགས་ཕྱིན་པ་ཆེན་པོས་སྡུད་པའི་ཕྱིར་བདེ་བར་བྱེད་པའོ། །སེམས་བསྐྱེད་པ་དེ་ནི་ཆོས་ཐམས་ཅད་རབ་ཏུ་དབྱེ་བ་ལ་མཁས་པས་མི་དམྱིགས་པའི་ཕྱིར་ཤེས་རབ་

75-1-166a

ཀྱི་ཕ་རོལ་ཏུ་ཕྱིན་པ་རྟོགས་པས་ཁོང་དུ་ཆུད་པར་བྱ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཀུན་ཏུ་བཟང་པོའི་སེམས་བསྐྱེད་པ་སྟེ། དེ་དག་ལ་གནས་ཤིང་བྱང་ཆུབ་
སེམས་དཔའ་རྣམས་མྱུར་དུ་ཀུན་ཏུ་བཟང་པོའི་ཡེ་ཤེས་ཁོང་དུ་ཆུད་པ་ལ་མཁས་པས་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཀུན་ཏུ་བཟང་པོའི་
སྤྱོད་པའི་ཆོས་སྟེ། བཅུ་གང་ཞེ་ན་འདི་ལྟར་མ་འོངས་པའི་བསྐལ་པ་ཐམས་ཅད་དུ་གནས་པའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །མ་བྱོན་པའི་དེ་བཞིན་གཤེགས་པ་ཐམས་ཅད་མཆོད་
ཅིང་རིམ་གྲོར་བྱ་བའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །སེམས་ཅན་ཐམས་ཅད་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལ་དགོད་པ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །
དགེ་བའི་རྩ་བ་ཐམས་ཅད་ཡང་དག་པར་བསྩགས་པའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །ཕ་རོལ་ཏུ་ཕྱིན་པ་ཐམས་ཅད་ལ་འཇུག་པའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །
བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་ཡོངས་སུ་རྫོགས་པར་བྱ་བའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །འཇིག་རྟེན་གྱི་ཁམས་ཐམས་ཅད་བརྒྱན་པའི་སྨོན་ལམ་ནི་ཀུན་ཏུ་བཟང་པོའི་
སྤྱོད་པའི་ཆོས་སོ། །སངས་རྒྱས་ཀྱི་ཞིང་ཐམས་ཅད་དུ་སྐྱེ་བ་གཟུང་བའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །ཆོས་ཐམས་ཅད་ཡོངས་སུ་བཙལ་ཞིང་རབ་ཏུ་དབྱེ་བ་ལ་མཁས་པར་བྱ་
བའི་སྨོན་ལམ་ནི་ཀུན་ཏུ་བཟང་པོའི་སྤྱོད་པའི་ཆོས་སོ། །སངས་རྒྱས་ཀྱིས་ཞིང་ཐམས་ཅད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བའི་སྨོན་ལམ་ནི་ཀུན་ཏུ་བཟང་

75-1-166b

པོའི་སྤྱོད་པའི་ཆོས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཀུན་ཏུ་བཟང་པོའི་སྤྱོད་པའི་ཆོས་ཏེ། དེ་དག་གིས་སྨོན་ཅིང་མངོན་པར་བརྩོན་པར་བྱས་ན། བྱང་ཆུབ་
སེམས་དཔའ་རྣམས་མྱུར་ཏུ་ཀུན་ཏུ་བཟང་པོའི་སྨོན་ལམ་དང་། སྤྱོད་པ་ཡོངས་སུ་རྫོགས་པ་འཐོབ་པར་འགྱུར་བ་དག་གོ།།       །།སངས་རྒྱས་རྨ་ག་ཅད་ཅེས་བྱ་བ་ཐེག་པ་ཆེན་པོའི་མདོ། 
བམ་པོ་བཅུ་བཞི་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྙིང་རྗེ་ཆེན་པོ་རབ་ཏུ་འཐོབ་པ་སྟེ། དེ་དག་གིས་བྱང་ཆུབ་སེམས་དཔའ་རྣམས་རྟག་ཏུ་རྒྱུན་མི་
འཆད་པར་སེམས་ཅན་གྱི་ཁམས་ལ་རྣམ་པར་བལྟའོ། །བཅུ་གང་ཞེ་ན་འདི་ལྟར་སེམས་ཅན་གྱི་ཁམས་མགོན་མེད་པ་རྣམས་ལ་རྣམ་པར་ལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། སེམས་ཅན་
གྱི་ཁམས་ཐེག་པ་མེད་པ་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། དགེ་བའི་རྩ་བས་དབུལ་བའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། 
ཡུན་རིང་པོ་ནས་གཉིད་ཀྱིས་བརྒྱལ་བའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། དགེ་བ་མེད་པའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོས་
རབ་ཏུ་ཐོབ་པ་དང་། འདོད་ཆགས་ཀྱིས་བཅིང་བས་གླགས་པའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། སྲིད་པའི་གངས་ཆེན་མཚོར་རབ་ཏུ་གཞོལ་བར་
གྱུར་པའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། ཡུན་རིང་པོ་ནས་ན་བའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། 

75-1-167a

དགེ་བའི་ཆོས་ལ་མོས་པའི་སེམས་ཅན་གྱི་ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པ་དང་། སངས་རྒྱས་ཀྱི་ཆོས་ལས་ཤིན་ཏུ་འཁྱམས་པར་གྱུར་པའི་སེམས་ཅན་གྱི་
ཁམས་ལ་རྣམ་པར་བལྟ་བའི་སྙིང་རྗེ་ཆེན་པོ་རབ་ཏུ་ཐོབ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྙིང་རྗེ་རབ་ཏུ་ཐོབ་པ་སྟེ། དེ་དག་གིས་བྱང་ཆུབ་སེམས་དཔའ་
རྣམས་རྟག་ཏུ་རྒྱུན་མི་འཆད་པར་སེམས་ཅན་གྱི་ཁམས་ལ་རྣམ་པར་བལྟ་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་རྐྱེན་གང་གིས་བྱང་ཆུབ་ཏུ་སེམས་སྐྱེ་བར་འགྱུར་བའི་
བྱང་ཆུབ་ཀྱི་སེམས་ཀྱི་རྐྱེན་རྣམས་ཏེ། བཅུ་གང་ཞེ་ན་འདི་ལྟར་སེམས་ཅན་གྱི་ཁམས་ཡོངས་སུ་སྨྱིན་པར་བྱ་བ་དང་། རྣམ་པར་གདུལ་བར་བྱ་བའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སེམས་ཅན་
ཐམས་ཅད་ཀྱི་སྡུག་བསྔལ་གྱི་ཕུང་པོ་རྣམ་པར་བཟློག་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སེམས་ཅན་ཐམས་ཅད་ལ་བདེ་བའི་ཡོ་བྱད་ཀྱིས་བསྡུད་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །
སེམས་ཅན་ཐམས་ཅད་ཀྱི་མི་ཤེས་པ་བཙལ་བའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སེམས་ཅན་ཐམས་ཅད་ལ་སངས་རྒྱས་ཀྱི་ཡེ་ཤེས་ཉེ་བར་བསྒྲུབ་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སངས་
རྒྱས་ཐམས་ཅད་མཆོད་ཅིང་རིམ་གྲོར་བྱ་བའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །དེ་བཞིན་གཤེགས་པ་ཐམས་ཅད་མཉེས་པར་བྱ་བའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སངས་རྒྱས་ཐམས་ཅད་ཀྱི་སྐུ་གཟུགས་
དང་མཚན་དང་དཔེ་བྱད་བཟང་པོ་ཡོངས་སུ་བསྟན་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །སངས་རྒྱས་ཐམས་ཅད་ཀྱི་ཡེ་ཤེས་ལ་འཇུག་ཅིང་ཁོང་དུ་ཆུད་པར་བྱེད་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །

75-1-167b

སངས་རྒྱས་ཀྱི་སྟོབས་དང་མི་བསྙེངས་པ་ཐམས་ཅད་ཡོངས་སུ་བསྟན་པའི་རྐྱེན་ནི་བྱང་ཆུབ་ཀྱི་སེམས་ཀྱི་རྐྱེན་ཏོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སེམས་ཀྱི་རྐྱེན་
ཏོ། །རྐྱེན་དེ་དག་གིས་བྱང་ཆུབ་ཀྱི་སེམས་ཡང་དག་པར་སྐྱེ་བར་འགྱུར་བ་དག་གོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེས་ཀྱང་
ཐམས་ཅད་མཁྱེན་པའི་ཡེ་ཤེས་མངོན་པར་འཚང་རྒྱ་བར་བྱ་བའི་ཕྱིར་དགེ་བའི་བཤེས་གཉེན་རྣམས་ལ་རིམ་གྲོ་དང་བཀུར་བསྟི་དང་བསྙེན་བསྐུར་བྱའོ། །དགེ་བའི་བཤེས་གཉེན་རྣམས་ལ་བཀུར་བསྟི་དང་རིམ་གྲོ་དང་
བསྙེན་བཀུར་བྱེད་པའི་ཚེ། དགེ་བའི་བཤེས་གཉེན་རྣམས་ལ་སེམས་བསྐྱེད་པ་བཅུ་པོ་འདི་དག་བསྐྱེད་པར་བྱ་སྟེ། བཅུ་གང་ཞེ་ན་འདི་ལྟར་རིམ་གྲོར་བྱ་བའི་སེམས་དང་། དགའ་བར་བྱ་བའི་སེམས་དང་ཇི་སྐད་བསྒོ་
བ་བཞིན་དུ་བྱ་བའི་སེམས་དང་། ཡིད་མི་འབྱུང་བའི་སེམས་དང་། ཇི་སྙམ་ཡང་མི་བྱེད་པའི་སེམས་དང་། གཅིག་ཏུ་ངེས་པའི་སེམས་དང་། དགེ་བའི་རྩ་བ་ཐམས་ཅད་ལ་རྒྱུད་ཀྱི་ཚུལ་གཅིག་ཏུ་འགྱུར་པའི་སེམས་
དང་། སྨོན་ལམ་གཅིག་པའི་སེམས་དང་། སྟོན་པའི་སེམས་དང་། སྤྱོད་པ་མཚུངས་པ་ཡོངས་སུ་རྫོགས་པར་བྱ་བའི་སེམས་དང་། ཀྱེ་རྒྱལ་བའི་སྲས་བཅུ་པོ་དེ་དག་ནི་དགེ་བའི་བཤེས་གཉེན་རྣམས་ལ་སེམས་
བསྐྱེད་པ་རྣམས་སོ། །དེ་སེམས་བསྐྱེད་པ་བཅུ་པོ་འདི་དག་བསྐྱེད་པའི་ཆོས་ཡོངས་སུ་དག་པ་བཅུ་རབ་ཏུ་འཐོབ་པར་འགྱུར་ཏེ། བཅུ་གང་ཞེ་ན་འདི་ལྟར་ཆུད་མི་ཟ་བའི་ཕྱིར་ལྷག་པའི་བསམ་པ་ཡོངས་སུ་དག་པ་དང་། སེམས་
ཅན་ཇི་ལྟ་བུར་འདུལ་བ་བཞིན་དུ་བསྟན་པའི་ཕྱིར་གཟུགས་ཡོངས་སུ་དག་པ་དང་། སྒྲ་སྐད་དང་ཐ་སྙད་བསམ་གྱིས་མི་ཁྱབ་པ་ལ་འཇུག་པར་བྱ་བའི་ཕྱིར་དབྱངས་ཀྱི་དཀྱིལ་འཁོར་ཡོངས་སུ་དག་པ་དང་། སངས་རྒྱས་

75-1-168a

ཀྱི་ཆོས་བསམ་གྱིས་མི་ཁྱབ་པ་བསྟན་པ་ལ་མཁས་པར་བྱ་བའི་ཕྱིར་སྤོབས་པ་ཡོངས་སུ་དག་པ་དང་། མི་ཤེས་པ་ཐམས་ཅད་དང་བྲལ་བར་བྱ་བའི་ཕྱིར་ཡེ་ཤེས་ཡོངས་སུ་དག་པ་དང་། བྱང་ཆུབ་སེམས་དཔའ་ཐམས་
ཅད་ཀྱི་དབང་རབ་ཏུ་ཐོབ་པར་བྱ་བའི་ཕྱིར་སྐྱེ་བ་ཡོངས་སུ་དག་པ་དང་། སྔོན་བསྐལ་བ་མཉམ་པར་སྤྱད་པའི་སེམས་ཅན་རྣམས་ཀྱི་དགེ་བའི་རྩ་བ་ཡོངས་སུ་སྨིན་པར་བྱ་བའི་ཕྱིར་འཁོར་ཡོངས་སུ་དག་པ་དང་། སྒྲིབ་པའི་
ལས་ཐམས་ཅད་སྤངས་པས་རྣམ་པར་བཟློག་པའི་ཕྱིར་རྣམ་པར་སྨིན་པ་ཡོངསུ་དག་པ་དང་། བྱང་ཆུབ་སེམས་དཔའ་ཐམས་ཅད་དང་ཚུལ་གཅིག་ཏུ་བྱ་བའི་ཕྱིར་སྨོན་ལམ་ཡོངས་སུ་དག་པ་དང་། ཀུན་ཏུ་བཟང་པོའི་ཐེག་
པས་འབྱུང་བའི་ཕྱིར་སྤྱོད་པ་ཡོངས་སུ་དག་པ་སྟེ། ཡོངས་སུ་དག་པ་བཅུ་པོ་འདི་དག་ཐོབ་པར་འགྱུར་རོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཕ་རོལ་ཏུ་ཕྱིན་པ་ཏེ། 
བཅུ་གང་ཞེ་ན་འདི་ལྟར་བདོག་པ་ཐམས་ཅད་ཡོངས་སུ་བཏང་བའི་ཕྱིར་སྦྱིན་པའི་ཕ་རོལ་ཏུ་ཕྱིན་པ་དང་། སངས་རྒྱས་ཀྱི་ཚུལ་ཁྲིམས་ཡོངས་སུ་སྦྱང་བའི་ཕྱིར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། བཟོད་
པའི་སྟོབས་ཀྱིས་བསམ་པ་མི་འཁྲུགས་པས་སངས་རྒྱས་ཀྱི་སྟོབས་ལ་སྦྱར་བའི་ཕྱིར་བཟོད་པའི་ཕ་རོལ་ཏུ་ཕྱིན་པ་དང་། མོས་པ་ཐམས་ཅད་ལས་ཕྱིར་མི་ལྡོག་པར་བྱ་བའི་ཕྱིར་བརྩོན་འགྲུས་ཀྱི་ཕ་རོལ་ཏུ་
ཕྱིན་པ་དང་། དྲན་པ་རྩེ་གཅིག་ཏུ་བྱ་བའི་ཕྱིར་བསམ་གཏན་གྱི་ཕ་རོལ་ཏུ་ཕྱིན་པ་དང་། ཆོས་ཐམས་ཅད་ཡང་དག་པར་ཇི་ལྟ་བ་བཞིན་དུ་རབ་ཏུ་རྟོགས་པར་བྱ་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་
པ་དང་། སངས་རྒྱས་ཀྱི་སྟོབས་ལ་འཇུག་པའི་ཕྱིར་ཡེ་ཤེས་ཀྱི་ཕ་རོལ་ཏུ་ཕྱིན་པ་དང་། ཀུན་ཏུ་བཟང་པོའི་སྨོན་ལམ་ཡོངས་སུ་རྫོགས་པར་བྱ་བའི་ཕྱིར་སྨོན་ལམ་གྱི་ཕ་རོལ་ཏུ་ཕྱིན་པ་དང་། 

75-1-168b

རྫུ་འཕྲུལ་དང་རྣམ་པར་འཕྲུལ་པ་ཡོངས་སུ་བསྟན་པའི་ཕྱིར་རྫུ་འཕྲུལ་གྱི་ཕ་རོལ་ཏུ་ཕྱིན་པ་དང་། ཆོས་ཐམས་ཅད་ལ་ཡང་དག་པར་གཞོལ་བར་བྱ་བའི་ཕྱིར་ཆོས་ཀྱི་ཕ་རོལ་ཏུ་ཕྱིན་པའོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཕ་རོལ་ཏུ་ཕྱིན་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་ཕ་རོལ་ཏུ་ཕྱིན་པ་བླ་ན་
མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཤེས་པ་ཁོང་དུ་ཆུད་པར་བྱ་བ་སྟེ། བཅུ་གང་ཞེ་ན་འདི་ལྟར་འཇིག་རྟེན་གྱི་ཁམས་ཐམས་
ཅད་ལ་རྣམ་པ་ཐ་དད་པ་ཤེས་པ་ཁོང་དུ་ཆུད་པར་བྱ་བ་དང་། སེམས་ཅན་གྱི་ཁམས་ཐམས་ཅད་ཀྱི་རིགས་བསམ་གྱི་མི་ཁྱབ་པ་ལ་འཇུག་པའི་ཤེས་པ་ཁོང་དུ་ཆུད་པར་བྱ་བ་དང་། ཆོས་ཐམས་ཅད་གཅིག་
པ་དང་། ཐ་དད་པར་ཡང་དག་པར་གཞོལ་བར་བྱ་བའི་ཤེས་པ་ཁོང་དུ་ཆུད་པར་བྱ་བ་དང་། ཆོས་ཀྱི་དབྱིངས་འབྱམ་ཀླས་པ་ཐམས་ཅད་ཤིན་ཏུ་སྟོན་པའི་ཤེས་པ་ཁོང་དུ་ཆུད་པར་བྱ་བ་དང་། ནམ་
མཁའི་དབྱིངས་མ་ལུས་པ་ཐམས་ཅད་ཀྱི་ཀླས་པའི་ཤེས་པ་ཁོང་དུ་ཆུད་པར་བྱ་བ་དང་། འཇིག་རྟེན་གྱི་ཁམས་ཐམས་ཅད་ལ་མ་འོངས་པའི་དུས་ཀྱི་འཇུག་པའི་ཤེས་པ་ཁོང་དུ་ཆུད་པར་བྱ་བ་དང་། 
འཇིག་རྟེན་གྱི་ཁམས་ཐམས་ཅད་ལ་འདས་པའི་དུས་ཀྱི་འཇུག་པའི་ཤེས་པ་ཁོང་དུ་ཆུད་པར་བྱ་བ་དང་། འཇིག་རྟེན་གྱི་ཁམས་ཐམས་ཅད་ལ་ད་ལྟར་བྱུང་བའི་དུས་ཀྱི་འཁོར་བའི་ཤེས་པ་ཁོང་དུ་ཆུད་
པར་བྱ་བ་དང་། དེ་བཞིན་གཤེགས་པ་ཐམས་ཅད་ཀྱི་སྤྱོད་པ་དང་། སྨོན་ལམ་རྣམ་པ་ཐ་དད་པ་ཐམས་ཅད་ཡོངས་སུ་རྫོགས་པར་བྱ་བས་གཅིག་ཏུ་རྟོགས་པར་འགྱུར་བའི་ཤེས་པ་

75-1-169a

ཁོང་དུ་ཆུད་པར་བྱ་བ་དང་། འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་ཐམས་ཅད་སྤྱོད་པ་གཅིག་གིས་བྱུང་བའི་ཤེས་པ་ཁོང་དུ་ཆུད་པར་བྱའོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཤེས་པ་ཁོང་དུ་ཆུད་པར་བྱ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་སྣང་བ་ཐམས་ཅད་ལ་དབང་བསྒྱུར་བ་ཐོབ་པ་དང་། 
བསམ་པ་ཇི་ལྟ་བ་བཞིན་དུ་སྨོན་ལམ་ཡོངསུ་རྫོགས་པ་ཐོབ་པ་དང་། སངས་རྒྱས་ཀྱི་ཆོས་ཐམས་ཅད་མཚན་ཉིད་གཅིག་ཏུ་མོས་པས་སངས་རྒྱས་ཀྱི་ཆོས་ཐམས་ཅད་མངོན་པར་རྫོགས་པར་འཚང་རྒྱས་
བར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རབ་ཏུ་རྟོགས་པ་སྟེ། བཅུ་གང་ཞེ་ན་འདི་ལྟར་ཆོས་ཐམས་ཅད་ལ་ཚུལ་གཅིག་ཏུ་རྟོགས་པ་དང་། ཆོས་
ཐམས་ཅད་ལ་ཚུལ་ཐ་དད་པར་རྟོགས་པ་དང་། ཆོས་ཐམས་ཅད་ལ་མཚན་ཉིད་གཅིག་ཏུ་རྟོགས་པ་དང་། སེམས་ཅན་གྱིས་སེམས་དང་། བསམ་པ་ཐམས་ཅད་ལ་ཆགས་པ་མེད་པའི་
ཡེ་ཤེས་སུ་རྟོགས་པ་དང་། སེམས་ཅན་ཐམས་ཅད་ཀྱི་དབང་པོ་དང་མཉམ་པ་ཉིད་དུ་རྟོགས་པ་དང་། སེམས་ཅན་ཐམས་ཅད་ཀྱི་ཉོན་མོངས་པ་དང་། བག་ཆགས་ཀྱི་སྤྱོད་པ་རྟོགས་པ་དང་། 
སེམས་ཅན་ཐམས་ཅད་ཀྱི་བསམ་པ་དང་། བག་ལ་ཉལ་བའི་སྤྱོད་པ་རྟོགས་པ་དང་། སེམས་ཅན་ཐམས་ཅད་ཀྱི་དགེ་བ་དང་། མི་དགེ་བའི་སྤྱོད་པ་ཐམས་ཅད་རྟོགས་པ་དང་། བྱང་ཆུབ་
སེམས་དཔའི་སྤྱོད་པ་དང་། སྨོན་ལམ་དང་རྣམ་པར་བརྩེ་བ་དང་། འཕྲུལ་བ་དང་བྱིན་གྱིས་བརླབས་ཐམས་ཅད་རྟོགས་པ་དང་། དེ་བཞིན་གཤེགས་པའི་སྟོབས་བཅུ་མ་ལུས་པར་མངོན་

75-1-169b

པར་སངས་རྒྱས་པའི་བྱིན་གྱི་བརླབས་རྟོགས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྟོགས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་
ཐམས་ཅད་ཀྱི་ཚུལ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ཀྱི་ཤུགས་ཏེ། བཅུ་གང་ཞེ་ན་འདི་ལྟར་
ཆོས་ཐམས་ཅད་ཀྱི་རང་བཞིན་ལ་འཇུག་པའི་སྟོབས་ཀྱི་ཤུགས་དང་། ཆོས་ཐམས་ཅད་སྤྲུལ་པ་ལྟ་བུའི་སྟོབས་ཀྱི་ཤུགས་དང་། ཆོས་ཐམས་ཅད་སྒྱུ་མ་ལྟ་བུའི་སྟོབས་ཀྱི་ཤུགས་དང་། 
ཆོས་ཐམས་ཅད་ལ་སངས་རྒྱས་ཀྱི་ཆོས་སུ་འཇུག་པའི་སྟོབས་ཀྱི་ཤུགས་དང་། ཆོས་ཐམས་ཅད་ལ་མངོན་པར་ཆགས་པ་མེད་པའི་སྟོབས་ཀྱི་ཤུགས་དང་། སངས་རྒྱས་ཀྱི་ཆོས་
ཐམས་ཅད་ལ་ཤིན་ཏུ་མོས་པའི་སྟོབས་ཀྱི་ཤུགས་དང་། དགེ་བའི་བཤེས་གཉེན་ཐམས་ཅད་ལ་ཤིན་ཏུ་གུས་པའི་བསམ་པ་མི་གཏོང་བའི་སྟོབས་ཀྱི་ཤུགས་དང་། དགེ་བའི་རྩ་བ་
ཐམས་ཅད་ཀྱིས་ཡེ་ཤེས་ཀྱི་རྒྱལ་པོ་ཆེན་པོ་གཉིས་པར་བྱེད་པའི་སྟོབས་ཀྱི་ཤུགས་དང་། སངས་རྒྱས་ཀྱི་ཆོས་ཐམས་ཅད་ལ་ཟབ་པར་ཡིད་ཆེས་པས་མི་སྤངས་པའི་སྟོབས་ཀྱི་ཤུགས་དང་། 
ཐམས་ཅད་མཁྱེན་པ་ཉིད་ཀྱི་སེམས་ལས་མྱི་ལྡོག་པར་མཁས་པའི་སྟོབས་ཀྱི་ཤུགས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ཀྱི་ཤུགས་ཏེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སྟོབས་བཅུ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་

75-1-170a

ཀྱི་མཉམ་པ་ཉིད་དེ། བཅུ་གང་ཞེ་ན། འདི་ལྟར་སེམས་ཅན་ཐམས་ཅད་ལ་མཉམ་པ་ཉིད་དང་། ཆོས་ཐམས་ཅད་ལ་མཉམ་པ་ཉིད་དང་། སངས་རྒྱས་ཀྱི་ཞིང་ཐམས་
ཅད་ལ་མཉམ་པ་ཉིད་དང་། ལྷག་པའི་བསམ་པ་ཐམས་ཅད་ལ་མཉམ་པ་ཉིད་དང་། དགེ་བའི་རྩ་བ་ཐམས་ཅད་ལ་མཉམ་པ་ཉིད་དང་། བྱང་ཆུབ་སེམས་དཔའ་ཐམས་ཅད་ལ་མཉམ་པ་
ཉིད་དང་། སྨོན་ལམ་ཐམས་ཅད་ལ་མཉམ་པ་ཉིད་དང་། ཕ་རོལ་ཏུ་ཕྱིན་པ་ཐམས་ཅད་ལ་མཉམ་པ་ཉིད་དང་། སྤྱོད་པ་ཐམས་ཅད་ལ་མཉམ་པ་ཉིད་དང་། སངས་རྒྱས་ཐམས་ཅད་ལ་
མཉམ་པ་ཉིད་དོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མཉམ་པ་ཉིད་དེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་
ཐམས་ཅད་མཉམ་པ་ཉིད་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཀྱི་ཚུལ་གྱི་ལམ་རྣམས་ཏེ། 
བཅུ་གང་ཞེ་ན། འདི་ལྟར། ཆོས་ཐམས་ཅད་ནི་མིང་ཙམ་མོ། །ཆོས་ཐམས་ཅད་ནི་སྒྱུ་མ་ལྟ་བུའོ། །ཆོས་ཐམས་ཅད་ནི་མིག་ཡོར་ལྟ་བུའོ། །ཆོས་
ཐམས་ཅད་ནི་རྟེན་པ་ཙམ་མོ། །ཆོས་ཐམས་ཅད་ནི་ལས་དང་བྲལ་བའོ། །ཆོས་ཐམས་ཅད་ནི་མི་ཟད་པའི་སྦྱོར་བའོ། །ཆོས་ཐམས་ཅད་ནི་ཡང་དག་པའི་མཐའོ། །
ཆོས་ཐམས་ཅད་ནི་མཚན་མ་མེད་པའོ། །ཆོས་ཐམས་ཅད་ནི་དོན་དམ་པའོ། །ཆོས་ཐམས་ཅད་ནི་ཆོས་ཀྱི་དབྱིངས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་

75-1-170b

བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཀྱི་ཚུལ་གྱི་ལམ་སྟེ། དེ་དག་ལ་གནས་ཤིང་། བྱང་ཆུབ་སེམས་དཔའ་རྣམས་ཐམས་ཅད་མཁྱེན་པའི་ཡེ་ཤེས་གྱི་ཚུལ་
ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཆོས་བསྟན་པ་སྟེ། བཅུ་གང་ཞེ་ན། འདི་ལྟར་
ཟབ་མོའི་ཆོས་བསྟན་པ་དང་། ཡངས་པའི་ཆོས་བསྟན་པ་དང་། སྣ་ཚོགས་ཀྱིས་ཆོས་བསྟན་པ་དང་། ཐམས་ཅད་མཁྱེན་པ་ཉིད་བརྗོད་པ་མང་པོའི་ཆོས་བསྟན་པ་དང་། 
ཕ་རོལ་ཏུ་ཕྱིན་པ་དང་ལྡན་པའི་ཆོས་བསྟན་པ་དང་། དེ་བཞིན་གཤེགས་པའི་སྟོབས་མངོན་པར་བསྒྲུབ་པའི་ཆོས་བསྟན་པ་དང་། དུས་གསུམ་དང་ལྡན་པའི་ཆོས་བསྟན་པ་དང་། 
ཕྱིར་མི་ལྡོག་པའི་བྱང་ཆུབ་སེམས་དཔའ་ཞེས་བྱ་བའི་ཆོས་བསྟན་པ་དང་། སངས་རྒྱས་ཀྱི་ཡོན་ཏན་དང་། ལེགས་པར་རབ་ཏུ་བརྗོད་པའི་ཆོས་བསྟན་པ་དང་། བྱང་ཆུབ་སེམས་དཔའི་
བསླབ་པ་ཐམས་ཅད་དང་། སངས་རྒྱས་ཐམས་ཅད་ཀྱི་མཉམ་པ་ཉིད་དང་། དེ་བཞིན་གཤེགས་པ་ཐམས་ཅད་ལ་དམིགས་པ་དང་ལྡན་པའི་ཆོས་སྟོན་པའོ། །ཀྱེ་རྒྱལ་བའི་སྲས་བཅུ་
པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཆོས་བསྟན་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་རྣམས་ཀྱི་ཆོས་བསྟན་པ་ཆེན་པོ་བླ་ན་མེད་པ་
བསྟན་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡོངས་སུ་བཟུང་བ་བཅུ་སྟེ། བཅུ་གང་ཞེ་ན། འདི་ལྟར་དགེ་བའི་རྩ་བ་དང་། 

75-1-171a

བསོད་ནམས་ཀྱི་ཚོགས་རྣམས་ཡོངས་སུ་བཟུང་བ་དང་། དེ་བཞིན་གཤེགས་པ་ཐམས་ཅད་ཀྱིས་གསུངས་པའི་ཆོས་བསྟན་པ་རྣམས་ཡོངས་སུ་བཟུང་བ་དང་། དཔེ་དང་
མཐུན་པར་བསྟན་པ་ཐམས་ཅད་ཡོངས་སུ་བཟུང་བ་དང་། ཆོས་ཀྱི་ཚུལ་དང་། སྒོ་ཐམས་ཅད་ཡོངས་སུ་བཟུང་བ་དང་། གཟུངས་ཐམས་ཅད་མངོན་པར་བསྒྲུབ་པའི་སྒོ་རྣམས་ཡོངས་
སུ་བཟུང་བ་དང་། ཐེ་ཙོམ་ཐམས་ཅད་ཡོངས་སུ་གཅོད་པ་རྣམས་ཡོངས་སུ་བཟུང་བ་དང་། བྱང་ཆུབ་སེམས་དཔའི་བསྒྲུབ་པ་ཐམས་ཅད་ཡོངས་སུ་བཟུང་བ་དང་། དེ་བཞིན་གཤེགས་པ་ཐམས་
ཅད་ཀྱི་མཉམ་པ་ཉིད་ཀྱི་ཏིང་ངེ་འཛིན་ཤིན་ཏུ་བསྟན་པའི་སྒོ་རྣམས་ཡོངས་སུ་བཟུང་བ་དང་། ཆོས་སྣང་བའི་སྒོ་ཐམས་ཅད་ཡོངས་སུ་བཟུང་བ་དང་། སངས་རྒྱས་ཐམས་ཅད་ཀྱི་རྣམ་པར་སྤྲུལ་པ་
པ་དང་། རྣམ་པར་རོལ་པ་དང་། བྱིན་ཀྱིས་བརླབས་རྣམས་ཡོངས་སུ་བཟུང་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱིས་ཡོངས་སུ་གཟུང་བ་སྟེ། 
དེ་དག་ལ་གནས་ཤིང་། བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་ཡོངས་སུ་བཟུང་བའོ། །བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྤོབས་པ་སྟེ། བཅུ་གང་ཞེ་ན་འདི་ལྟར་ཆོས་ཐམས་ཅད་ལ་རྣམ་པར་མི་རྟོག་པའི་སྤོབས་པ་དང་། ཆོས་ཐམས་ཅད་ལ་
མངོན་པར་འདུ་བྱེད་པ་མེད་པའི་སྤོབས་པ་དང་། ཆོས་ཐམས་ཅད་ལ་མི་དམིགས་པའི་སྤོབས་པ་དང་། ཆོས་ཐམས་ཅད་ལ་སྟོང་པ་ཉིད་དུ་སྣང་བའི་སྤོབས་པ་དང་། ཆོས་ཐམས་

75-1-171b

ཅད་ལ་མུན་པ་མེད་པའི་སྤོབས་པ་དང་། ཆོས་ཐམས་ཅད་ལ་སངས་རྒྱས་ཀྱི་བྱིན་གྱིས་བརླབས་ཀྱི་སྤོབས་པ་དང་། ཆོས་ཐམས་ཅད་ལ་གཞན་གྱི་དྲིང་མི་འཇོག་པའི་སྤོབས་པ་དང་། 
ཆོས་ཐམས་ཅད་ལ་ཚིག་གི་བྱེ་བྲག་མཁས་པའི་སྤོབས་པ་དང་། ཆོས་ཐམས་ཅད་ལ་དེ་ཁོ་ན་ཉིད་བསྟན་པའི་སྤོབས་པ་དང་། སེམས་ཅན་གྱི་སེམས་དང་། སྤྱོད་པ་ཐམས་ཅད་ལ་བསམ་
པ་ཇི་བཞིན་དུ་ཚིམ་པར་བྱེད་པའི་སྤོབས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤོབས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་
སངས་རྒྱས་ཐམས་ཅད་ཀྱི་སྤོབས་པ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དབང་སྟེ། 
བཅུ་གང་ཞེ་ན་འདི་ལྟར་སེམས་ཅན་ཐམས་ཅད་ཡོངས་སུ་སྨིན་པར་བྱེད་ཅིང་འདུལ་བའི་ཡེ་ཤེས་ཀྱི་དབང་དང་། ཆོས་ཐམས་ཅད་སྣང་བ་རབ་ཏུ་འཐོབ་པའི་དབང་དང་། དགེ་བའི་རྩ་བ་
ཐམས་ཅད་ལ་སྤྱོད་པའི་དབང་དང་། ཡེ་ཤེས་ཆེན་པོའི་དབང་དང་། མི་གནས་པའི་ཚུལ་ཁྲིམས་ཀྱི་དབང་དང་། དགེ་བའི་རྩ་བ་ཐམས་ཅད་བྱང་ཆུབ་ཏུ་ཡོངས་སུ་སྔོ་བའི་དབང་དང་། 
བརྩོན་འགྲུས་བརྩམས་པ་ཐམས་ཅད་ལས་ཕྱིར་མི་ལྡོག་པའི་ཡེ་ཤེས་ཀྱི་དབང་དང་། བདུད་ཐམས་ཅད་ཤིན་ཏུ་ཕམ་པར་བྱ་བའི་ཡེ་ཤེས་ཀྱི་དབང་དང་། གང་དུ་དགའ་བར་འགྲོ་བར་བྱང་ཆུབ་ཀྱི་སེམས་བསྐྱེད་པའི་ཡེ་ཤེས་
ཀྱི་དབང་དང་། སངས་རྒྱས་ཐམས་ཅད་ཀྱི་བྱང་ཆུབ་འདོད་པ་ནི་མངོན་པར་རྫོགས་པར་འཚང་རྒྱ་བའི་ཡེ་ཤེས་ཀྱི་དབང་པོའི་སྲས་སྟེ། བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དབང་སྟེ། དེ་དག་ལ་གནས་ཤིང་བྱང་ཆུབ་

75-1-172a

སེམས་དཔའ་དེ་བཞིན་གཤེགས་པའི་ཡེ་ཤེས་ཆེན་པོའི་དབང་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གནས་པ་
སྟེ། བཅུ་གང་ཞེ་ན་འདི་ལྟར་འཇིག་རྟེན་གྱི་ཁམས་ཐམས་ཅད་ལ་མི་གནས་པ་དང་། སེམས་ཅན་ཐམས་ཅད་ལ་མི་གནས་པ་དང་། ཆོས་ཐམས་ཅད་ལ་མི་གནས་པ་དང་། བྱ་བ་ཐམས་ཅད་ལ་མི་གནས་པ་དང་། 
དགེ་བའི་རྩ་བ་ཐམས་ཅད་ལ་མི་གནས་པ་དང་། སྐྱེ་བའི་སྐྱེ་མཆེད་ཐམས་ཅད་ལ་མི་གནས་པ་དང་། སྨོན་ལམ་ཐམས་ཅད་ལ་མི་གནས་པ་དང་། སྤྱོད་པ་ཐམས་ཅད་ལ་མི་གནས་པ་དང་། བྱང་ཆུབ་སེམས་དཔའ་
ཐམས་ཅད་ལ་མི་གནས་པ་དང་། སངས་རྒྱས་ཐམས་ཅད་ལ་མི་གནས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མི་གནས་པ་སྟེ། དེ་དག་ལ་གནས་ཤིང་བྱང་ཆུབ་སེམས་
དཔའ་རྣམས་སེམས་ཡངས་པར་བསྒྱུར་བ་ཡོངས་སུ་ཤེས་པའི་ཡེ་ཤེས་ཡོངས་སུ་དག་ཅིང་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་
མཉམ་པ་ཉིད་དེ། བཅུ་གང་ཞེ་ན་འདི་ལྟར་བསོད་ནམས་ཐམས་ཅད་བརྩགས་པ་ལ་སེམས་མཉམ་པ་ཉིད་དང་། སྨོན་ལམ་རྣམ་པ་ཐ་དད་པས་འབྱུང་བ་ཐམས་ཅད་ལ་སེམས་མཉམ་པ་ཉིད་དང་། སེམས་ཅན་
གྱི་རིགས་ཐམས་ཅད་ལ་སེམས་མཉམ་པ་ཉིད་དང་། སེམས་ཅན་གྱི་ལས་རྣམ་པར་སྨིན་པ་ལ་འཇུག་པ་ཐམས་ཅད་ལ་སེམས་མཉམ་པ་ཉིད་དང་། ཆོས་ལ་འཇུག་པ་ཐམས་ཅད་ལ་སེམས་མཉམ་པ་ཉིད་དང་། 
ཞིང་ཀུན་ནས་ཉོན་མོངས་པ་དང་། རྣམ་པར་དག་པ་ཐམས་ཅད་ལ་སེམས་མཉམ་པ་ཉིད་དང་། སེམས་ཅན་གྱི་མོས་པ་ལ་འཇུག་པ་ཐམས་ཅད་ལ་སེམས་མཉམ་པ་ཉིད་དང་། སྤྱོད་པའི་རྣམ་པར་རྟོག་པ་ཐམས་ཅད་

75-1-172b

ལ་སེམས་མཉམ་པ་ཉིད་དང་། སངས་རྒྱས་ཀྱི་སྟོབས་དང་མི་བསྙེངས་པ་ལ་འཇུག་པ་ཐམས་ཅད་ལ་སེམས་མཉམ་པ་ཉིད་དང་། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ལ་འཇུག་པ་ཁོང་དུ་ཆུད་པར་བྱ་བ་
ལ་སེམས་མཉམ་པ་ཉིད་དོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་མཉམ་པ་ཉིད་དེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་
དགོངས་པ་མཉམ་པ་ཉིད་རྒྱ་ཆེ་ཞིང་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་མངོན་པར་བསྒྲུབ་པ་སྟེ། བཅུ་གང་ཞེ་ན། 
འདི་ལྟར་སེམས་ཅན་གྱི་ཁམས་ཐམས་ཅད་ཀྱི་མོས་པ་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། སངས་རྒྱས་ཀྱི་ཞིང་སྣ་ཚོགས་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་
པར་བསྒྲུབ་པ་དང་། ཕྱོགས་ཀྱི་དྲ་བ་རྣམ་པར་དབྱེ་བ་ཐམས་ཅད་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། འཇིག་རྟེན་གྱི་ཁམས་སྤྱིའུ་ཚུགས་སུ་རྒྱུ་བ་དང་སྨྲེལ་བཞིར་རྒྱུ་བ་ཐམས་
ཅད་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། ཆོས་ཐམས་ཅད་གཅིག་པ་དང་། ཐ་དད་པའི་འབྱམ་ཀླས་པར་རྣམ་པར་དགོད་པ་ལ་མཁས་པ་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་
པར་བསྒྲུབ་པ་དང་། ལུས་ཀྱི་རྒྱུད་ཐམས་ཅད་ཁོང་དུ་ཆུད་པར་བྱ་བ་ལ་འཇུག་པར་ཞུགས་པའི་ཡེ་ཤེས་མངོན་པར་བསྒྲུབ་པ་དང་། འདུ་ཤེས་ཀྱིས་ཕྱིན་ཅི་ལོག་ཏུ་གྱུར་པའི་འཇིག་རྟེན་གྱི་རྣམ་པའི་འདུ་ཤེས་དང་རློམ་
སེམས་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། ཆོས་ཀྱི་རྒྱུད་ཐམས་ཅད་ལ་འབྱུང་བ་གཅིག་གི་མཐར་ཐུག་པར་འཇུག་པ་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། 

75-1-173a

ཆོས་ཀྱི་དབྱིངས་ཐམས་ཅད་ཀྱི་དེ་བཞིན་གཤེགས་པའི་རྣམ་པར་འཕྲུལ་པ་དང་། བྱིན་གྱི་རླབས་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པ་དང་། འགྲོ་བ་ཐམས་ཅད་ཀྱི་དུས་གསུམ་དུ་འདུས་པའི་
སངས་རྒྱས་ཀྱི་རིགས་ཐམས་ཅད་རྒྱུན་མི་གཅོད་པ་ཁོང་དུ་ཆུད་པར་བྱ་བ་ལ་ཞུགས་པའི་ཡེ་ཤེས་མངོན་པར་བསྒྲུབ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་མངོན་པར་བསྒྲུབ་པ་
སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་གང་ལ་ཡང་མགོ་རྨོངས་པར་མི་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྲུལ་པ་སྟེ། བཅུ་གང་ཞེ་ན་འདི་ལྟར་
སེམས་ཅན་སྤྲུལ་པ་དང་། ལུས་སྤྲུལ་པ་དང་། ཞིང་སྤྲུལ་པ་དང་། མཆོད་པའི་སྤྲུལ་པ་དང་། དབྱངས་སྤྲུལ་པ་དང་སྤྱོད་པ་དང་སྨོན་ལམ་སྤྲུལ་པ་དང་། སེམས་ཅན་ཡོངས་སུ་སྨིན་པར་བྱ་བ་དང་གདུལ་བ་སྤྲུལ་པ་དང་། མངོན་པར་རྫོགས་
པར་བྱང་ཆུབ་པ་སྤྲུལ་པ་དང་། ཆོས་བསྟན་པ་སྤྲུལ་པ་དང་། བྱིན་གྱི་རླབས་སྤྲུལ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤྲུལ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་
ཐམས་ཅད་སྤྲུལ་པ་ཡོངས་སུ་རྫོགས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱིན་གྱི་བརླབས་ཏེ། བཅུ་གང་ཞེ་ན་འདི་ལྟར་སངས་རྒྱས་ཀྱི་བྱིན་གྱི་བརླབས་དང་། ཆོས་
ཀྱི་བྱིན་གྱིས་བརླབས་དང་། སེམས་ཅན་གྱི་བྱིན་གྱིས་བརླབས་དང་ལས་ཀྱི་བྱིན་གྱིས་རླབས་དང་། སྤྱོད་པའི་བྱིན་གྱིས་རླབས་དང་། སྨོན་ལམ་གྱི་བྱིན་གྱི་རླབས་དང་། སྤྱོད་ཡུལ་གྱི་བྱིན་གྱི་བརླབས་དང་། དུས་ཀྱི་བྱིན་གྱིས་བརླབས་དང་། དགེ་བའི་
བྱིན་གྱིས་བརླབས་དང་། ཡེ་ཤེས་ཀྱི་བྱིན་གྱིས་བརླབསོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བྱིན་གྱིས་བརླབས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་ཐམས་ཅད་ལ་

75-1-173b

དབང་བསྒྱུར་བའི་བྱིན་གྱི་བརླབས་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཤིན་ཏུ་དབུག་ཕྱིན་པ་རབ་ཏུ་རྙེད་པ་བཅུ་སྟེ། བཅུ་གང་ཞེ་ན། ཀྱེ་རྒྱལ་བའི་སྲས་འདི་ལ་
བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། མ་འོངས་པའི་དུས་ན་དེ་བཞིན་གཤེགས་པ་གང་དེ་སྙེད་ཅིག་འབྱུང་བར་འགྱུར་བ་དེ་དག་ཐམས་ཅད་མཉེས་པར་བྱའོ། །ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པོ། །དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ལ་ཡང་སངས་རྒྱས་ཀྱི་ཚུལ་དང་འདྲ་བའི་རིམ་གྲོ་བླ་ན་མེད་པ་བྱའོ། །མཆོད་པ་དང་བསྙེན་བཀུར་བླ་ན་མེད་པ་བྱའོ། །ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པའོ། །
བདག་གིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་མཆོད་ནས་ཀྱང་གདམས་ངག་གང་གིས་བྱང་ཆུབ་སེམས་དཔའ་རྣམས་བྱང་ཆུབ་སེམས་དཔའི་སར་བྱུང་བར་གྱུར་པ་དང་། འབྱུང་བ་དང་
འབྱུང་བར་འགྱུར་བ་དེ་ལྟ་བུའི་གདམས་ངག་དང་མན་ངག་གང་བསྟན་པ་མཛད་ཀྱིས་གདམས་ངག་དང་མན་ངག་དེའང་བདག་གིས་བསམ་པ་ཐག་པས་རིམ་གྲོ་བྱས་ཏེ་མཉན་ལ་ཡང་དག་པར་ནན་ཏན་ཏུ་བྱའོ། །ཞེས་དབུགས་ཕྱིན་པ་ཆེན་པོ་རབ་ཏུ་
འཐོབ་བའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་དུ་སེམས་ཏེ། བདག་བསྐལ་པ་བརྗོད་དུ་མེད་པར་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། སངས་རྒྱས་བཅོམ་ལྡན་འདས་དང་། བྱང་ཆུབ་
སེམས་དཔའ་རྣམས་དང་མི་འབྲལ་བར་འགྱུར་རོ། །ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་དུ་སེམས་སེམས་ཏེ། སྔོན་བདག་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་མ་ཞུགས་པ་དེའི་ཚེ། འདི་ལྟ་སྟེ། འཚོ་བ་མེད་པའི་འཇིག་པ་འམ། གྲགས་པ་མེད་པའི་འཇིགས་པ་འམ། འཆི་བའི་འཇིགས་

75-1-174a

པ་འམ། ངན་སོང་གི་འཇིག་པ་འམ། འཁོར་དུ་བག་ཚ་བའི་འཇིག་པ་འང་རུང་སྟེ། ཇི་སྙེད་ཀྱི་འཇིག་པར་འགྱུར་པ་དེ་དག་ཐམས་ཅད་ནི་རྣམ་པར་བཟློག་པར་གྱུར། རིང་དུ་བྱས་པར་གྱུར། རྣམ་པར་བཅིལ་བར་གྱུར་ཏེ། བྱང་ཆུབ་ཀྱི་སེམས་
བསྐྱེད་མ་ཐག་ཏུ་ཅིས་ཀྱང་མི་འཇིགས་པར་གྱུར་ཏོ། །མི་སྔང་བར་གྱུར་ཏོ། །སྐྱི་གཡའ་བ་མེད་པར་གྱུར་ཏོ། །ཅིས་ཀྱང་འཇིགས་པར་མི་འགྱུར་རོ། །སྔང་བར་མི་འགྱུར་རོ། །སྐྱི་གཡའ་བར་མི་འགྱུར་རོ། །དེ་བས་ན་བརྟན་ཞིང་རྣམ་པར་གནོན་
ལ་ཟིལ་གྱིས་མི་ནོན་པས་བདུད་དང་མུ་སྟེགས་ཅན་དང་། ཕས་ཀྱི་རྒོལ་བ་ཐམས་ཅད་ཀྱིས་མི་ཐུབ་པར་གྱུར་ཏོ་ཞེས་དབུགས་ཕྱིན་པ་ཆེན་པོ་རབ་ཏུ་ཐོབ་བོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་དུ་སེམས་
བསྐྱེད་དེ། བདག་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། སེམས་ཅན་གྱི་ཁམས་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་སྨིན་པར་བྱའོ། །རབ་ཏུ་དགོད་པར་བྱའོ། །དེ་དག་བྱང་ཆུབ་ཐོབ་
པར་གྱུར་ནས་ཀྱང་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་ལ་དད་པ་ཆེན་པོ་དང་ལྡན་པའི་སེམས་བསྐྱེད་པས། ཚེའི་ཚད་ཀྱི་མཐར་ཐུག་གི་བར་དུ་སངས་རྒྱས་ལ་འོས་པའི་རིམ་གྲོས་མཆོད་
པ་དང་། བཀུར་བསྟི་བྱའོ། །དེ་བཞིན་གཤེགས་པ་དེ་དག་ཡོངས་སུ་མྱ་ངན་ལས་འདས་ནས་ཀྱང་སྐུ་གཟུགས་ལ་མཆོད་པའི་ལས་ཀྱི་ཕྱིར། མཆོད་རྟེན་ཚད་མེད་པ་མང་པོ་བྱའོ། །དེ་དག་གི་བསྟན་པ་ཡང་ཡོངས་སུ་བསྲུང་
བར་བྱའོ། །དེ་དག་གི་དམ་པའི་ཆོས་ཀྱང་ཡོངས་སུ་བཟུང་བ་བླ་ན་མེད་པས་ཡོངས་སུ་གཟུང་བར་བྱའོ་ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་
བསྐྱེད་དེ། འཇིག་རྟེན་གྱི་ཁམས་ཐམས་ཅད་བླ་ན་མེད་པའི་མཛེས་པས་བརྒྱན་པར་བྱ། སྤུད་པར་བྱ། ཀླུབ་པར་བྱ། ཡོངས་སུ་སྦྱང་བར་བྱ། མཉམ་པར་བྱ། བསྒྱུར་བར་བྱ། བྱིན་གྱི་རླབས་པར་བྱ། བསྐྱོད་པར་བྱ་སྣང་བར་བྱ། 

75-1-174b

རྫུ་འཕྲུལ་དང་རྣམ་པར་འཕྲུལ་པས་དགང་བར་བྱའོ་ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་བོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། སེམས་ཅན་ཐམས་ཅད་ཀྱི་
ཐེ་ཙོམ་གཅད་པར་བྱའོ། །ནེམ་ནུར་གཅད་པར་བྱའོ། །བསམ་པ་ཡོངས་སུ་སྦྱོང་བར་བྱའོ། །སེམས་ཁོང་དུ་ཆུད་པར་བྱའོ། །ཉོན་མོངས་པ་རྣམ་པར་བཟློག་པར་བྱའོ། །ངན་སོང་གི་སྒོ་གཅོད་པར་བྱའོ། །
བདེ་བའི་ལམ་གྱི་སྒོ་འབྱེད་པར་བྱའོ། །མུན་པ་རྣམ་པར་བསྩལ་བར་བྱའོ། །འོད་ཀྱིས་སྣང་བར་བྱའོ། །བདུད་ཐམས་ཅད་དང་བདུད་ཀྱི་ལས་རྣམས་རབ་ཏུ་གདུལ་བར་བྱའོ། །བླ་ན་མེད་པའི་བདེ་བ་ཆེན་པོ་འཐོབ་པ་འགྲོ་བ་ཐམས་
ཅད་དུ་ཡང་དག་པར་བསྟན་པར་བྱའོ། །རབ་ཏུ་བསྐྱེད་པར་བྱའོ་ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། བདག་གིས་སངས་རྒྱས་
མཐོང་བ་ནི་དོན་ཡོད་པ་སྟེ། ཇི་ཙམ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལྟ་བར་འདོད་པ་དེ་ཙམ་ན་མཐོང་བར་འགྱུར་གྱིས། བདག་གིས་སངས་རྒྱས་མཐོང་བ་ནི་རྒྱུན་ཆད་པར་མི་འགྱུར་རོ། །
དེ་བཞིན་གཤེགས་པ་མངོན་དུ་འགྱུར་བ་ནི་རྒྱུན་ཆད་པར་མི་འགྱུར་རོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཨུ་དུམ་བར་བའི་མེ་ཏོག་ལྟ་བུར་བསྐལ་པ་ཐམས་ཅད་དུ་སྐྱེ་ཞིང་མཐོང་
བར་དཀའ་བ་རྣམས་ལས་ཆོས་མཉམ་པའང་རྒྱུན་མི་འཆད་པར་འགྱུར་ཏེ། དེ་ལྟར་བདག་གིས་བསམ་པ་ཡོངས་སུ་དག་པས་སེམས་བསྐྱེད་པ། གཡོ་ཐམས་ཅད་ཡོངས་སུ་སྤངས་པ་དྲང་བའི་ངང་ཚུལ་དང་ལྡན་པ་སྒྱུའི་རྣམ་
པ་མེད་པས་སེམས་ཀྱི་སྐད་ཅིག་རེ་རེ་ལ་སངས་རྒྱས་མཐོང་བའི་བྱིན་གྱིས་རླབས་དང་ལྡན་པར་འགྱུར་རོ། །ཞེས་དབུགས་ཕྱིན་པ་ཆེན་པོ་རབ་ཏུ་འཐོབ་པོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། 

75-1-175a

གང་གི་ཚེ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བ་དེའི་ཚེ། འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱི་ཞིང་རྣམ་པར་འཕྲུལ་པས་རྒྱས་པར་དགང་ངོ་། །བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས་ཀྱང་འགྲོ་བ་ཐམས་ཅད་རེ་རེར་སངས་རྒྱས་སྐྱེ་བ་ཡོངསུ་བསྟན་པར་བྱའོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས་ཆོས་
ཀྱི་རྔ་ཆེན་པོ་བརྡུང་བར་བྱའོ། །ཆོས་ཀྱི་སྤྲིན་གྱི་ཆར་ཆེན་པོ་མངོན་པར་དབབ་པ་དང་། ཆོས་ཀྱི་སྤྲིན་ཆེན་པོ་སྦྱིན་པ་དང་། མི་འཇིགས་པ་ཆེན་པོ་རྣམ་པར་དག་པར་བྱ་བའི་ཕྱིར། སེང་གེའི་ང་རོ་ཆེན་པོས་རྣམ་པར་
སྤེལ་བའི་སྨོན་ལམ་ཆེན་པོས་ཆོས་ཀྱི་དབྱིངསུ་གནས་པའི་སྐལ་པར་ཆོས་བསྟན་པར་བྱའོ། །འོན་ཀྱང་སྙིང་རྗེ་ཆེན་པོའི་བྱིན་གྱིས་རླབས་ཀྱི་བདག་གི་ལུས་ལ་དུབ་པ་མེད་པར་འགྱུར། ངག་དང་སེམས་ལ་དུབ་
པ་མེད་པར་འགྱུར་རོ། །ཞེས་དབུགས་ཕྱིན་པ་ཆེན་པོ་རབ་ཏུ་ཐོབ་པོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དབུགས་ཕྱིན་པ་ཆེན་པོ་རབ་ཏུ་ཐོབ་པ་སྟེ། དེ་དག་ལ་གནས་
ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་ལ་མངོན་པར་འཚང་རྒྱ་བ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་
སངས་རྒྱས་ཀྱི་ཆོས་ཟབ་མོ་ལ་འཇུག་པ་རྣམས་ཏེ། བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་ཐམས་ཅད་དུ་འདས་པའི་དུས་ལ་འཇུག་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་དང་པོའོ། །
འཇིག་རྟེན་གྱི་ཁམས་གྲངས་པ་དེ་དང་དེ་དག་གི་འཇིག་རྟེན་གྱི་ཁམས་ཐམས་ཅད་དུ་མ་འོངས་པའི་དུས་ལ་འཇུག་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་གཉིས་པའོ། །འཇིག་རྟེན་གྱི་ཁམས་

75-1-175b

གྲངས་པ་དང་འཇིག་རྟེན་གྱི་ཁམས་ཡོད་པ་དང་། འཇིག་རྟེན་གྱི་ཁམས་སུ་བསྟན་པ་དང་། འཇིག་རྟེན་གྱི་ཁམས་ཡོངས་སུ་དག་པ་དང་། འཇིག་རྟེན་གྱི་ཁམས་སུ་ཤེས་པ་གང་ཇི་སྙེད་པའི་འཇིག་རྟེན་གྱི་ཁམས་
ཐམས་ཅད་དུ་ད་ལྟར་བྱུང་བའི་དུས་ལ་འཇུག་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་གསུམ་པའོ། །འཇིག་རྟེན་གྱི་ཁམས་ཐམས་ཅད་དུ་སྣ་ཚོགས་སུ་འཇུག་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་
པ་བཞི་པའོ། །སེམས་ཅན་ཀྱི་ལས་དང་རྣམ་པར་སྨིན་པ་སྣ་ཚོགས་ཐམས་ཅད་ལ་འཇུག་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་ལྔ་པའོ། །བྱང་ཆུབ་སེམས་དཔའི་སྤྱོད་པ་སྣ་ཚོགས་ལ་འཇུག་པ་འདི་
ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་དེ་བཞིན་གཤེགས་པ་འདས་པ་རྣམས་ཀྱི་མཚམས་སྦྱོར་བ་ཤེས་པ་འདི་ནི་སངས་རྒྱས་ཀྱི་ཆོས་ཟབ་
མོ་ལ་འཇུག་པ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་བཅོམ་ལྡན་འདས་མ་བྱོན་པ་རྣམས་ཀྱི་སངས་རྒྱས་གཅིག་ནས་ཅིག་ཏུ་བརྒྱུད་པ་ཤེས་པ་འདི་ནི་སངས་རྒྱས་ཀྱི་ཆོས་ཟབ་མོ་ལ་
འཇུག་པ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཆོས་ཀྱི་དབྱིངས་ཀྱི་ཀླས་ཤིང་ནམཁའི་མཐས་གཏུགས་པའི་སངས་རྒྱས་
ཀྱི་ཞིང་རབ་ཏུ་ཤེས་སོ། །འཁོར་གྱི་དཀྱིལ་འཁོར་རབ་ཏུ་ཤེས་སོ། །ཆོས་བསྟན་པ་རབ་ཏུ་ཤེས་སོ། །སེམས་ཅན་འདུལ་བ་རབ་ཏུ་ཤེས་སོ། །དེ་བཞིན་དུ་ཕྱོགས་བཅུ་ཀུན་གྱི་ཡང་རབ་ཏུ་ཤེས་ཏེ། འདི་ནི་
སངས་རྒྱས་ཀྱི་ཆོས་ཟབ་མོ་ལ་འཇུག་པ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འཇིག་རྟེན་གྱི་ཆོས་རབ་ཏུ་ཤེས་སོ། །ཉན་ཐོས་ཀྱི་ཆོས་རབ་ཏུ་ཤེས་སོ། །རང་སངས་རྒྱས་

75-1-176a

ཀྱི་ཆོས་རབ་ཏུ་ཤེས་སོ། །བྱང་ཆུབ་སེམས་དཔའི་ཆོས་རབ་ཏུ་ཤེས་སོ། །དེ་བཞིན་གཤེགས་པའི་ཆོས་རབ་ཏུ་ཤེས་སོ། །ཆོས་དེ་དག་ལ་འང་རྣམ་པར་མི་རྟོག་པས་རབ་ཏུ་ཞུགས་པ་
ནས་རྣམ་པ་ཐ་དད་པར་སྟོན་ཏེ། ཆོས་དེ་དག་ཀྱང་གཟུང་བ་མེད་པའི་ཚུལ་གྱི་ཆོས་ཀྱི་དབྱིངས་སུ་འཛུད་དོ། །ཆོས་རྣམས་རྣམ་པར་རྟག་ཏུ་མེད་པར་ཡང་ཤེས་ལ། ཆོས་དེ་དག་ཇི་ལྟ་བ་དེ་བཞིན་ཏུ་འང་རབ་ཏུ་
བསྟོན་ཏེ། འདི་ནི་སངས་རྒྱས་ཀྱི་ཆོས་ཟབ་མོ་ལ་འཇུག་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཟབ་མོ་ལ་འཇུག་པ་བཅུ་པ་སྟེ། དེ་དག་ལ་
གནས་ཤིང་བྱང་ཆུབ་སེམས་དཔའ་རྣམས་ཡང་དག་པར་རྫོགས་པའི་བྱང་ཆུབ་ཀྱི་ཡེ་ཤེས་ཆེན་པོ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་
གནས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་བྱང་ཆུབ་ཀྱི་སྤྱད་པ་སྤྱོད་དོ། །བཅུ་གང་ཞེ་ན་འདི་ལྟར་སངས་རྒྱས་ཐམས་ཅད་མཆོད་པ་དང་། རིམ་གྲོར་བྱ་བ་ལ་གནས་ཤིང་བྱང་ཆུབ་སེམས་
དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །དགེ་བའི་བཤེས་གཉེན་
ཐམས་ཅད་དགའ་བར་བྱ་བ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །དགེ་བའི་རྩ་བ་རབ་ཏུ་བསྩགས་པ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །
སངས་རྒྱས་ཀྱི་ཞིང་ཡོངས་སུ་དག་པར་བྱ་བ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །འགྲོ་བ་ཐམས་ཅད་ཡོངས་སུ་མི་བཏང་བ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་

75-1-176b

སྤྱད་པ་སྤྱོད་དོ། །ཕ་རོལ་ཏུ་ཕྱིན་པ་ཐམས་ཅད་ལ་འཇུག་པ་ལ་གནས་ཤིང་། བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །བྱང་ཆུབ་སེམས་དཔའི་སྨོན་ལམ་ཐམས་ཅད་ཡོངས་སུ་རྫོགས་པར་བྱ་
བ་ལ་གནས་ཤིང་། བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །བྱང་ཆུབ་ཀྱི་སེམས་ཚད་མེད་པ་ལ་གནས་ཤིང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །སངས་
རྒྱས་ཐམས་ཅད་ཀྱི་མངོན་པར་རྫོགས་པར་འཚང་རྒྱ་བ་ལ་གནས་ཤིང་། བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་དོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱིས་
གནས་སུ་བྱ་བ་རྣམས་ཏེ། གནས་དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་བྱང་ཆུབ་སེམས་དཔའི་སྤྱད་པ་སྤྱོད་དོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་
སེམས་བསྐྱེད་པ་བསྟན་པ་སྟེ། བཅུ་གང་ཞེ་ན། འདི་ལྟར་སྒྲིབ་པའི་ལས་ཐམས་ཅད་རྣམ་པར་བཟློག་པའི་ཕྱིར་སེམས་བརྟན་པ་བསྐྱེད་པ་དང་། སངས་རྒྱས་བཅོམ་ལྡན་འདས་ཡོངས་སུ་མྱ་ངན་
ལས་འདས་པ་རྣམས་ཀྱི་བསྟན་པ་སྟེ། ཡོངས་སུ་གཟུངས་བའི་ཕྱིར་སེམས་བརྟན་པ་བསྐྱེད་པ་དང་། བདུད་ཐམས་ཅད་རབ་ཏུ་ཕམ་པར་བྱ་བའི་ཕྱིར། སེམས་བརྟན་པ་བསྐྱེད་པ་དང་། ལུས་དང་སྲོག་
ཐམས་ཅད་ལ་མི་ལྟ་བའི་ཕྱིར་སེམས་བརྟན་པ་བསྐྱེད་པ་དང་། མུ་སྟེགས་ཅན་དང་ཕས་ཀྱི་རྒོལ་བ་ཐམས་ཅད་ཆོས་བཞིན་དུ་ཚར་བཅད་པའི་ཕྱིར་སེམས་བརྟན་པ་བསྐྱེད་པ་དང་། འགྲོ་བ་ཐམས་
ཅད་ཡོངས་སུ་ཚིམ་པར་བྱ་བའི་ཕྱིར་སེམས་བརྟན་པ་བསྐྱེད་པ་དང་། འཁོར་གྱིས་དཀྱིལ་འཁོར་ཐམས་ཅད་མངོན་པར་དགའ་བར་བྱ་བའི་ཕྱིར། 

75-1-177a

སེམས་བརྟན་པ་བསྐྱེད་པ་དང་། ལྷ་དང་ཀླུ་དང་གནོད་སྦྱིན་དང་། དྲི་ཟ་དང་ལྷ་མ་ཡིན་དང་། ནམ་མཁའ་ལྡིང་དང་མི་འམ་ཅི་དང་། ལྟོ་འཕྱེ་ཆེན་པོ་ཐམས་ཅད་ཡོངས་སུ་གདུལ་བའི་ཕྱིར་སེམས་
བརྟན་པ་བསྐྱེད་པ་དང་། ཆོས་ཟབ་མོ་རྣམ་པར་བསྒོམ་པ་དང་ཉན་ཐོས་དང་རང་སངས་རྒྱས་ཀྱི་རྣམ་པར་བཟློག་པའི་ཕྱིར་སེམས་བརྟན་པ་བསྐྱེད་པ་དང་། བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པར་
བྱང་ཆུབ་སེམས་དཔའི་སྤྱད་པ་སྤྱོད་པས་མི་སྐྱོ་བའི་རྒྱུད་དུ་བྱ་བའི་ཕྱིར་སེམས་བརྟན་པ་བསྐྱེད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བརྟན་
པ་རྣམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་བརྟན་ཞིང་བླ་ན་མེད་པ་ཐོབ་པར་འགྱུར་བ་དེ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཐམས་ཅད་ལ་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་ཐེ་རྩོམ་མེད་ཅིང་ཡིད་གཉིས་མེད་ལ་སོམ་ཉི་མེད་པ་རྣམས་ཏེ། བཅུ་གང་ཞེ་ན། ཀྱེ་རྒྱལ་བའི་
སྲས་དེ་ལ་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། སེམས་ཅན་ཐམས་ཅད་སྦྱིན་པས་ཡོངས་སུ་བསྡུ་བར་བྱའོ། །ཚུལ་ཁྲིམས་དང་། བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་དང་། 
བྱམས་པ་དང་། སྙིང་རྗེ་དང་། དགའ་བ་དང་། བཏང་སྙོམས་ཀྱི་ཡོངས་སུ་བསྡུ་བར་བྱའོ། །སྙམ་ཡང་དེ་ལ་དེ་ནི་དེ་ལྟར་མི་འགྱུར་སྙམ་པའི་ནེམ་ནུར་མེད་ཡིད་གཉིས་མེད་ཐེ་ཙོམ་མེད་དེ། དེ་ནི་གནས་མ་ཡིན་ནོ། །འདི་ནི་
ནེམ་ནུར་ཐམས་ཅད་གཅོད་པའི་སེམས་བསྐྱེད་པ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། མ་འོང་པའི་དུས་ན་གང་ཇི་སྙེད་དུ་འབྱུང་བར་འགྱུར་བའི་སངས་

75-1-177b

རྒྱས་ཐམས་ཅད་བླ་ན་མེད་པས་མཉེས་པར་བྱ་བ་དང་། སངས་རྒྱས་ཐམས་ཅད་མཆོད་ཅིང་བསྙེན་བཀུར་བའི་སེམས་བསྐྱེད་པས་མཉེས་པར་བྱའོ་སྙམ་ཡང་དེ་ལ་དེ་ནི་དེ་ལྟར་མི་འགྱུར་སྙམ་པའི་ནེམ་
ནུར་མེད་ཡིད་གཉིས་མེད་ཐེ་ཙོམ་མེད་དེ། དེ་ནི་གནས་མ་ཡིན་ནོ། །འདི་ནི་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་
ལྟར་སེམས་བསྐྱེད་དེ། འཇིག་རྟེན་གྱི་ཁམས་ཐམས་ཅད་འོད་ཟེར་སྣ་ཚོགས་ཀྱི་དྲ་བའི་རྒྱན་ཡོངས་སུ་རྒྱས་པར་དགང་ངོ་སྙམ་ཡང་དེ་ལ་དེ་ནི་དེ་ལྟར་མི་འགྱུར་སྙམ་པའི་ནེམ་ནུར་མེད་ཡིད་གཉིས་མེད་ཐེ་ཙོམ་
མེད་དེ་ནི་གནས་མ་ཡིན་ནོ། །འདི་ནི་ནེམ་ནུར་ཐམས་ཅད་གཅད་པའི་སེམས་བསྐྱེད་པ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་འདཔའ་འདི་ལྟར་སེམས་བསྐྱེད་དེ། མ་འོང་
པའི་བསྐལ་པའི་མུར་ཐུག་པར་མི་སྐྱོ་བའི་རྒྱུན་གྱི་སེམས་ཅན་ཚད་མེད་པ་ཡོངས་སུ་སྨིན་པར་བྱ་བའི་ཕྱིར། སེམས་ཅན་གྱི་ཁམས་གྲངས་མེད་པ་བསམ་གྱི་མི་ཁྱབ་པ་མཚུངས་པ་མེད་པ་ཚད་མེད་
པ་གཞལ་དུ་མེད་པ་ཀུན་ཏུ་མཐའ་ཡས་པ་མུ་མེད་པས་མཚམས་མེད་པ། བརྗོད་དུ་མེད་པའི་ཡང་བརྗོད་དུ་མེད་པ་གྲངས་དང་བགྲང་བ་ལས་འདས་པ། ཆོས་ཀྱི་དབྱིངས་ཀྱིས་ཀླས་པ་ནམ་མཁའི་དབྱིངས་
ཀྱི་མཐས་གཏུགས་པ་ཐམས་ཅད་བླ་ན་མེད་པར་ཡོངས་སུ་སྨིན་པར་བྱ་བ་དང་། བླ་ན་མེད་པའི་རྣམ་པར་གདུལ་བས་ཡོངས་སུ་སྨིན་པ་བྱ་བ་དང་། རྣམ་པར་གདུལ་བར་བྱའོ་སྙམ་ཡང་དེ་ལ་དེ་ནི་དེ་ལྟར་མི་
འགྱུར་སྙམ་པའི་ནེམ་ནུར་མེད་ཡིད་གཉིས་མེད། ཐེ་ཙོམ་མེད་དེ་དེ་ནི་གནས་མ་ཡིན་ནོ། །འདི་ནི་ཐེ་ཙོམ་ཐམས་ཅད་གཅོད་པའི་སེམས་བསྐྱེད་པ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་

75-1-178a

སེམས་བསྐྱེད་དེ། བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། སྨོན་ལམ་ཐམས་ཅད་ཡོངས་སུ་རྫོགས་པར་བྱའོ། །ཞེས་ནས་དེ་ལ་ནེམ་ནུར་མེད་ཅིང་ཡིད་གཉིས་མེད་པ་དང་། ཐེ་རྩོམ་མེད་
པར་གནས་པ་ཡིན་ཏེ། འདི་ནི་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་སྟེ། བདག་བྱང་ཆུབ་སེམས་དཔའི་སྤྱད་པ་སྤྱོད་པའི་
ཚེ། སངས་རྒྱས་ཀྱི་ཆོས་ཐམས་ཅད་སྣང་བར་གྱུར་པས། ཆོས་ཐམས་ཅད་མངོན་དུ་འགྱུར་བར་བྱའོ། །སྙམ་ཡང་དེ་ལ་དེ་དེ་ལྟར་མི་འགྱུར་སྙམ་པའི་ནེམ་ནུར་མེད་ཡིད་གཉིས་མེད་ཐེ་ཙོམེད་དེ། 
དེ་ནི་གནས་མ་ཡིན་ནོ། །འདི་ནི་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་སྟེ། འདི་ལྟར་སེམས་ཅན་ཐམས་ཅད་ཀྱི་སེམས་
ཀྱི་ཁོང་དུ་ཆུད་པར་བྱའི་ཕྱིར། ཆོས་ཐམས་ཅད་སངས་རྒྱས་ཀྱི་ཆོས་སུ་མོས་པར་བྱའོ། །སྙམ་ཡང་དེ་ལ་དེ་དེ་ལྟར་མི་འགྱུར་སྙམ་པའི་ནེམ་ནུར་མེད། ཡིད་གཉིས་མེད་ཐེ་ཙོམ་མེད་དེ། དེ་ནི་གནས་མ་ཡིན་ནོ། །འདི་ནི་
ནེམ་ནུར་ཐམས་ཅད་གཅོད་པའི་སེམས་བསྐྱེད་པ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆགས་པ་མེད་པའི་ཆོས་ཀྱི་སྒོ་ཐམས་ཅད་ཆགས་པ་མི་དམིགས་པས་རབ་ཏུ་ཤེས་ཤིང་། དེ་
ལ་ནེམ་ནུར་མེད་ཡིད་གཉིས་མེད། ཐེ་ཙོམ་མེད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ཀྱི་བར་དུ་ཡང་དག་པ་ཉིད་ལ་གནས་པ། འདི་ནི་ནེམ་ནུར་ཐམས་ཅད་
གཅོད་པའི་སེམས་བསྐྱེད་པ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔས་ཆོས་ཐམས་ཅད་འདུ་ཤེས་ཕྱིན་ཅི་ལོག་རབ་ཏུ་སྤངས་པ་དང་། བླང་བ་མེད་ཅིང་དོར་བ་མེད་པའི་ཚུལ་

75-1-178b

གྱི་འཇིག་རྟེན་ལས་འདས་པའི་ཆོས་སུ་ཤེས་ཏེ། དེ་ལ་གཞན་གྱིས་དྲིང་མི་འཇོག་ཅིང་ནེམ་ནུར་མེད་དེ་ཡིད་གཉིས་མེད་ལ་ཐེ་རྩོམ་མེད་པ་ཡིན་ཏེ། འདི་ནི་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་
དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འདི་སྙམ་ཏུ་སེམས་ཏེ། འདུ་ཤེས་ཕྱིན་ཅི་ལོག་ཐམས་ཅད་རབ་ཏུ་སྤངས་པའི་སེམས་སྐད་ཅིག་གཅིག་གི་ཡེ་ཤེས་གཅིག་དང་གཉིས་སུ་མི་
དམིགས་པ་བགྲང་བ་ཐམས་ཅད་དང་བྲལ་བ། འདུས་མ་བྱས་ལ་ཤིན་ཏུ་གཞོལ་བ། བརྗོད་པ་ཐམས་ཅད་རབ་ཏུ་སྤངས་པ་སྤྱོད་ཡུལ་བརྗོད་ཏུ་མེད་པའི་མཐར་ཕྱིན་པས་སངས་རྒྱས་ཀྱི་ཆོས་
ཐམས་ཅད་མངོན་པར་རྫོགས་པར་འཚང་རྒྱ་བར་བྱའོ་སྙམ་ཡང་དེ་ལ་དེ་དེ་ལྟར་མི་འགྱུར་སྙམ་པའི་ནེམ་ནུར་མེད་ཡིད་གཉིས་མེད་ཐེ་ཙོམ་མེད་དེ་དེ་ནི་གནས་མ་ཡིན་ནོ། །འདི་ནི་ནེམ་ནུར་ཐམས་ཅད་གཅོད་པའི་
སེམས་བསྐྱེད་པ་བཅུ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཐམས་ཅད་ལ་ནེམ་ནུར་ཐམས་ཅད་གཅོད་པའི་སེམས་བསྐྱེད་པ་ཐེ་ཙོམ་
མེད་ཅིང་ཡིད་གཉིས་མེད་ལ་སོམ་ཉི་མེད་པ་རྣམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ལ་ནེམ་ནུར་མེད་པ་བླ་ན་མེད་པ་འཐོབ་པར་འགྱུར་བ་དག་
གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བསམ་གྱིས་མི་ཁྱབ་པ་ཉིད་དེ། བཅུ་གང་ཞེ་ན། འདི་ལྟར་དགེ་བའི་རྩ་བ་ཐམས་ཅད་ལ་བསམ་
གྱིས་མི་ཁྱབ་པ་ཡིན། སྨོན་ལམ་ཐམས་ཅད་ལ་བསམ་གྱི་མི་ཁྱབ་པ་ཡིན། ཆོས་ཐམས་ཅད་སྒྱུ་མ་ལྟ་བུའི་འཇུག་པ་ལ་བསམ་གྱི་མི་ཁྱབ་པ་

75-1-179a

ཡིན། བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། བྱང་ཆུབ་ཏུ་སེམས་བསྐྱེད་པ་ལ་གནས་པའི་དགེ་བའི་རྩ་བ་ཆུད་མི་ཟ་ཞིང་རྟོག་པ་མེད་པ་དང་། རྣམ་པར་རྟོག་པ་མེད་པ་ལ་བསམ་གྱིས་མི་
ཁྱབ་པ་ཡིན། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཟབ་མོའི་ཆོས་ཐམས་ཅད་ལ་རབ་ཏུ་འཇུག་ལ། སྨོན་ལམ་ཐམས་ཅད་ཡོངས་སུ་རྫོགས་ཀྱི་བར་ཏུ་ཡོངས་སུ་མྱ་
ངན་ལས་ཀྱང་མི་འདའ་བ་འདི་ནི་བསམ་གྱིས་མི་ཁྱབ་པ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། མངལ་དུ་འགྲོ་བ་དང་སྐྱེ་བ་དང་གོམ་པ་བདུན་དུ་
འགྲོ་བ་དང་། བཙུན་མོའི་འཁོར་གྱི་ནང་ན་གནས་པ་དང་། མངོན་པར་འབྱུང་བ་དང་། དཀའ་བ་སྤྱད་པའི་སྦྱོར་བ་དང་། སྙིང་པོ་བྱང་ཆུབ་ཏུ་འགྲོ་བ་དང་། བདུད་འདུལ་བ་དང་། རྣམ་པར་འཚང་རྒྱ་བ་དང་། ཆོས་
ཀྱི་འཁོར་ལོ་བསྐོར་བ་དང་། ཡོངས་སུ་མྱ་ངན་ལས་འདས་པ་དང་། སངས་རྒྱས་ཀྱི་རྣམ་པར་འཕྲུལ་པའི་བྱིན་གྱིས་བརླབས་ཐམས་ཅད་ཡོངས་སུ་སྟོན་ཅིང་སྙིང་རྗེ་ཆེན་པོ་དང་འགྲོ་བ་ཐམས་ཅད་ཡོངས་སུ་སྐྱོབ་
པའི་སྨོན་ལམ་གྱི་བར་གྱིས་ཡོངས་སུ་རྒྱུན་མི་གཅོད་པ་འདི་ནི་བསམ་གྱིས་མི་ཁྱབ་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཀྱི་དབྱིངས་ཀྱིས་ཀླས་པར་སེམས་བསྐྱེད་པས་དེ་
བཞིན་གཤེགས་པའི་སྟོབས་བཅུ་དང་། བྱིན་གྱིས་བརླབས་རྣམས་ཀྱང་ཡང་དག་པར་སྟོན་ལ་སེམས་ཅན་ཡོངས་སུ་སྨིན་པར་བྱ་བ་ཡང་རྒྱུན་མི་གཅོད་པ་འདི་ནི་བསམ་གྱིས་མི་ཁྱབ་པ་བདུན་པའོ། །ཀྱེ་རྒྱལ་
བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་མཚན་མ་མེད་པ་ལ་མཚན་མ་ཡོད་པར་འཇུག །མཚན་མ་ཡོད་པ་ལ་མཚན་མ་མེད་པར་འཇུག །རྟོག་པ་མེད་པ་ལ་རྟོག་པ་ཡོད་པར་སྟོན། 

75-1-179b

རྟོག་པ་ཡོད་པ་ལ་རྟོག་པ་མེད་པར་སྟོན། དངོས་པོ་མེད་པ་ལ་དངོས་པོ་ཡོད་པར་འཇུག །དངོས་པོ་ཡོད་པ་ལ་དངོས་པོ་མེད་པར་འཇུག །མངོན་པར་འདུ་བྱེད་པ་ལ་མངོན་པར་འདུ་བྱེད་པ་མེད་པར་སྟོན། མངོན་
པར་འདུ་བྱེད་པ་མེད་པ་ལ་མངོན་པར་འདུ་བྱ་བ་ཡོད་པར་སྟོན། ཆོས་ཐམས་ཅད་བརྗོད་དུ་མེད་པ་ལ་བརྗོད་དུ་ཡོད་པར་ཤེས། ཆོས་ཐམས་ཅད་བརྗོད་དུ་ཡོད་པ་ལ་བརྗོད་དུ་མེད་པར་ཤེས་ཏེ། འདི་ནི་བསམ་གྱིས་
མི་ཁྱབ་པ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བྱང་ཆུབ་ཀྱང་སེམས་དང་མཉམ་པར་ཤེས་ལ་སེམས་ཀྱང་བྱང་ཆུབ་དང་མཉམ་པར་ཤེས་ཏེ། འགྲོ་བ་ཐམས་ཅད་ཀྱང་
སེམས་དང་བྱང་ཆུབ་ཏུ་ཤེས་མོད་ཀྱི་དེའི་སེམས་ཕྱིན་ཅི་ལོག་ཏུ་འགྱུར་བ་མེད། འདུ་ཤེས་ཕྱིན་ཅི་ལོག་ཏུ་འགྱུར་བ་མེད། འདུ་ཤེས་ཕྱིན་ཅི་ལོག་ཏུ་འགྱུར་བ་མེད། ལྟ་བ་ཕྱིན་ཅི་ལོག་ཏུ་འགྱུར་བ་མེད་
དེ། འདི་ནི་བསམ་གྱིས་མི་ཁྱབ་པ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་ཀྱི་སྐད་ཅིག་རེ་རེ་ཞིང་འགོག་པ་ལ་སྙོམས་པར་འཇུག་པར་ཡང་དག་པའི་མཐའ་མངོན་
དུ་མི་བྱེད་ཟག་པ་ཟད་པ་ཡིན་ཡང་དགེ་བའི་རྩ་བ་ཟག་པ་ཟད་པར་མི་བྱེད། ཆོས་ཐམས་ཅད་ཟག་པ་མེད་པར་ཡང་ཤེས། ཟག་པ་ཟད་པར་ཡང་ཤེས། ཟག་པ་འགག་པར་ཡང་ཤེས་ཤིང་སངས་རྒྱས་
ཀྱི་ཆོས་ལ་འཇིག་རྟེན་གྱི་ཆོས་སུ་འཇུག་སྟེ། འཇིག་རྟེན་གྱི་ཆོས་ལ་སངས་རྒྱས་ཀྱི་ཆོས་སུ་འཇུག་ཀྱང་། སངས་རྒྱས་ཀྱི་ཆོས་ཀྱིས་འཇིག་རྟེན་གྱི་ཆོས་ལ་རྣམ་པར་མི་རྟོག །འཇིག་རྟེན་གྱི་
ཆོས་ཀྱིས་སངས་རྒྱས་ཀྱི་ཆོས་ལ་རྣམ་པར་མི་རྟོག །ཆོས་ཐམས་ཅད་གཟུང་བ་མེད་པའི་ཚུལ་དུ་ཆོས་ཀྱི་དབྱིངས་སུ་ཡང་འཇུག་ལ། ཆོས་ཐམས་ཅད་འགྱུར་བ་མེད་པའི་ཚུལ་གྱིས། 

75-1-180a

གཉིས་སུ་མེད་པར་ཡང་ཤེས་པ་འདི་ནི་བསམ་གྱི་མི་ཁྱབ་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བསམ་གྱིས་མི་ཁྱབ་པ་རྣམས་ཏེ། དེ་དག་ལ་གནས་ཤིང་
བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་བསམ་གྱིས་མི་ཁྱབ་པ་བླ་ན་མེད་པ་འཐོབ་པར་འགྱུར་བ་དག་གོ།།        །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། 
བམ་པོ་བཅྭོ་ལྔ་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དགོངས་ཏེ་བཤད་པ་ལ་མཁས་པ་སྟེ། བཅུ་གང་ཞེ་ན། འདི་ལྟར་སངས་རྒྱས་ཀྱི་ཆོས་ཀྱི་རྣམ་གྲངས་
ཐམས་ཅད་ལ་དགོངས་ཏེ། བཤད་པ་ལ་མཁས་པ་དང་། སྐྱེ་བའི་སྐྱེ་མཆེད་ཐམས་ཅད་ལ་དགོངས་ཏེ་བཤད་པ་དང་། བྱང་ཆུབ་སེམས་དཔའི་རྫུ་འཕྲུལ་དང་། རྣམ་པར་འཕྲུལ་པ་དང་། མངོན་པར་རྫོགས་
པར་འཚང་རྒྱ་བ་ཐམས་ཅད་ལ་དགོངས་ཏེ་བཤད་པ་ལ་མཁས་པ་དང་། སེམས་ཅན་ཐམས་ཅད་ཀྱི་ལས་ཀྱི་རྣམ་པར་སྨིན་པར་འཇུག་པ་ཐམས་ཅད་ལ་དགོངས་ཏེ་བཤད་པ་ལ་མཁས་པ་དང་། སེམས་
ཅན་ཐམས་ཅད་ཀྱི་ཀུན་ནས་ཉོན་མོངས་པ་དང་། རྣམ་པར་བྱ་བ་དང་། རྣམ་པར་ལྡང་བ་ལ་དགོངས་ཏེ་བཤད་པ་ལ་མཁས་པ་དང་། ཆོས་ཐམས་ཅད་ཆགས་པ་མེད་པའི་སྒོའི་མཐར་ཕྱིན་པ་ལ་སྒྲིབ་པ་
མེད་པའི་ཚུལ་གྱིས་དགོངས་ཏེ་བཤད་པ་ལ་མཁས་པ་སྟེ། འདི་ནི་དགོངས་ཏེ་བཤད་པ་ལ་མཁས་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནམ་མཁའི་དབྱིངས་ཀྱི་
ཕྱོགས་རེ་རེ་དང་། འཇིག་རྟེན་གྱི་ཁམས་ཀྱི་རྒྱུད་རེ་རེ་ན་ཡང་། འཇིག་རྟེན་གྱི་ཁམས་འགྲུབ་པ་དང་འཇིག་རྟེན་གྱི་ཁམས་འཇིག་པར་རྒྱུན་མི་འཆད་ཅིང་མཚམས་མེད་པ་ཤེས་པ་འདི་ནི་དགོངས་ཏེ། 

75-1-180b

བཤད་པ་ལ་མཁས་པ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཀྱི་དབྱིངས་ཐམས་ཅད་དུ་ཕྲ་བ་དང་ཡངས་པའི་འཇུག་པས་ཡོངས་སུ་འཇུག་པ་ཐམས་ཅད་བཟུང་བ་དང་། 
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་སྐྱེ་བ་ནས་བཟུང་སྟེ། ཡོངས་སུ་མྱ་ངན་ལས་འདའ་བ་ཆེན་པོའི་བར་དུ་བཟུང་བ་རྒྱུན་འཆད་པ་མེད་པས་ཆོས་ཀྱི་དབྱིངས་
ཐམས་ཅད་སངས་རྒྱས་ཀྱིས་ཡོངས་སུ་གང་བར་འཇུག་ཅིང་སངས་རྒྱས་སྐྱེ་བ་ཐམས་ཅད་ཀྱང་ཤིན་ཏུ་རྣམ་པར་ཕྱེ་བར་མཐོང་བ་འདི་ནི་དགོངས་ཏེ་བཤད་པ་ལ་མཁས་པ་བརྒྱད་པའོ། །ཀྱེ་རྒྱལ་
བའི་སྲས་གཞན་ཡང་བྱང་ཆུབ་སེམས་དཔའ་འགྲོ་བ་ཐམས་ཅད་མི་འགྱུར་བའི་ཚུལ་གྱིས་མྱ་ངན་ལས་འདས་པར་ཤེས་ཀྱང་ཐམས་ཅད་མཁྱེན་པའི་སྨོན་ལམ་ཡོངས་སུ་རྫོགས་པར་བྱ་བ་ཡོངས་
སུ་མ་རྫོགས་ཀྱི་བར་དུ་སྨོན་ལམ་ཕྱིར་ཟློག་པར་མི་བྱེད་པ་འདི་ནི་དགོངས་ཏེ་བཤད་པ་ལ་མཁས་པ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་གཞན་གྱི་དྲིང་
མི་འཇོག་པར་ཡང་ཤེས་ལ་དགེ་བའི་བཤེས་གཉེན་ལ་རྟེན་པ་དང་། རིང་དུ་མི་སྤོང་དེ་བཞིན་གཤེགས་པ་ལ་རིམ་གྲོར་བྱེད་པ་དང་རིམ་གྲོ་བྱ་བ་ལྔ་རྒྱུན་མི་གཅོད་དགེ་བའི་བཤེས་གཉེན་དང་རྒྱུད་ཀྱི་ཚུལ་གཅིག་ཏུ་
གྱུར་པའི་དགེ་བའི་རྩ་བ་ཡང་དག་པར་བསྡུད་ཅིང་སྐྱེད་པ་དང་། སྦྱོར་བ་དང་བརྟན་པར་བྱེད་པ་དང་རྣམ་པ་གཅིག་ཏུ་བྱེད་པ་དང་། རྒྱུད་ཀྱི་ཚུལ་གཅིག་ཏུ་བྱེད་པ་དང་གཅིག་ཏུ་འབྱུང་བར་བྱེད་པ་དང་། 
ཡོངས་སུ་གྲུབ་པ་གཅིག་ཏུ་བྱེད་པ་འདི་ནི་དགོངས་ཏེ་བཤད་པ་ལ་མཁས་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དགོངས་ཏེ་བཤད་པ་ལ་མཁས་

75-1-181a

པ་རྣམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་ཐམས་ཅད་ཀྱི་དགོངས་ཏེ་བཤད་པ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་རྣམས་ཀྱིས་རྣམ་པར་དབྱེ་བ་ལ་མཁས་པ་སྟེ། བཅུ་གང་ཞེ་ན། འདི་ལྟར་ཞིང་ཐམས་ཅད་དུ་ཡེ་ཤེས་རྣམ་པར་དབྱེ་བ་ལ་
མཁས་པ་དང་། སེམས་ཅན་གྱི་སྐྱེ་མཆེད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། སེམས་ཅན་ཐམས་ཅད་ཀྱི་སེམས་དང་། སྤྱོད་པ་ལ་འཇུག་པར་ཡེ་ཤེས་རྣམ་པར་དབྱེ་བ་
ལ་མཁས་པ་དང་། སེམས་ཅན་ཐམས་ཅད་ཀྱི་དབང་པོ་ཡོངས་སུ་ཤེས་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། སེམས་ཅན་ཐམས་ཅད་ཀྱི་ལས་དང་རྣམ་པར་སྨིན་པ་མངོན་པར་
འདུ་བྱེད་པ་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། ཉན་ཐོས་ཀྱི་སྤྱོད་པ་ཐམས་ཅད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། རང་སངས་རྒྱས་ཀྱི་
སྤྱོད་པ་ཐམས་ཅད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། བྱང་ཆུབ་སེམས་དཔའི་སྤྱོད་པ་ཐམས་ཅད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། འཇིག་
རྟེན་གྱི་ཆོས་ཐམས་ཅད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པ་དང་། སངས་རྒྱས་ཀྱི་ཆོས་ཐམས་ཅད་ལ་འཇུག་པར་ཡེ་ཤེས་རྣམ་པར་དབྱེ་བ་ལ་མཁས་པའོ། །
ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་རྣམ་པར་དབྱེ་བ་ལ་མཁས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་

75-1-181b

ཐམས་ཅད་དུ་ཡེ་ཤེས་རྣམ་པར་དབྱེ་བ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྙོམས་པར་འཇུག་པ་སྟེ། 
བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་ཐམས་ཅད་ཤེས་པ་ལ་སྙོམས་པར་འཇུག་པ་དང་། སེམས་ཅན་ཐམས་ཅད་ཀྱི་ལུས་ལ་སྙོམས་པར་འཇུག་པ་དང་། ཆོས་ཐམས་ཅད་ལ་སྙོམས་པར་
འཇུག་པ་དང་། སངས་རྒྱས་མཐོང་བ་ཐམས་ཅད་ལ་སྙོམས་པར་འཇུག་པ་དང་། བསྐལ་པར་གནས་པར་མཁས་པ་ཐམས་ཅད་ལ་སྙོམས་པར་འཇུག་པ་དང་། བསམ་གྱིས་མི་ཁྱབ་པའི་
ལུས་ཀྱི་རྒྱུད་ཀྱི་ཏིང་ངེ་འཛིན་དང་། རྣམ་པར་ལྡང་བ་ལ་སྙོམས་པར་འཇུག་པ་དང་། དེ་བཞིན་གཤེགས་པ་ཐམས་ཅད་ཀྱི་སྐུ་ལ་སྙོམས་པར་འཇུག་པ་དང་། འགྲོ་བ་ཐམས་ཅད་ཁོང་དུ་ཆུད་པར་བྱ་བས་
སྙོམས་པའི་ཡེ་ཤེས་གྱིས་མཁས་པ་ལ་སྙོམས་པར་འཇུག་པ་དང་། བྱང་ཆུབ་སེམས་དཔའ་ཐམས་ཅད་ཀྱི་ཏིང་ངེ་འཛིན་ལ་སེམས་ཀྱི་སྐད་ཅིག་གིས་ཡེ་ཤེས་ཀྱི་འཇུག་པ་ལ་སྙོམས་པར་འཇུག་
པ་དང་། ཆགས་པ་མེད་པའི་སེམས་སྐད་ཅིག་གི་ཡེ་ཤེས་ཀྱིས་བྱང་ཆུབ་སེམས་དཔའི་སྤྱོད་པ་ཐམས་ཅད་ཡང་དག་པར་བླང་བ་ལ་རབ་ཏུ་གནས་ཤིང་རྒྱུན་མི་གཅོད་པའི་སྨོན་ལམ་ཆེན་པོའི་ཡེ་
ཤེས་མཁས་པ་ལ་སྙོམས་པར་འཇུག་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྙོམས་པར་འཇུག་པ་སྟེ། དེ་དག་ལ་གནས་ཤིང་བྱང་ཆུབ་སེམས་
དཔའ་རྣམས་ཀྱི་སངས་རྒྱས་ཀྱི་ཆོས་ཐམས་ཅད་དུ་སྙོམས་པར་འཇུག་པ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་

75-1-182a

རྣམས་ཀྱི་རིལ་པོ་རྣམས་ཏེ། བཅུ་གང་ཞེ་ན་འདི་ལྟར་རིལ་ཀྱིས་སེམས་ཅན་དང་། རིལ་ཀྱིས་ཞིང་དང་། རིལ་ཀྱིས་མཚན་ཉིད་མི་མཐུན་པའི་འགྲོ་བ་དང་། རིལ་ཀྱིས་བསྐལ་པའི་མེ་
དང་། རིལ་ཀྱིས་ཆུས་འཇིག་པ་དང་། རིལ་ཀྱིས་སངས་རྒྱས་དང་། རིལ་ཀྱིས་སྣ་ཚོགས་མངོན་པར་བསྒྲུབ་པ་དང་། རིལ་ཀྱིས་དེ་བཞིན་གཤེགས་པའི་སྐུ་ཁ་དོག་མཐའ་ཡས་པ་དང་། རིལ་
ཀྱིས་ཆོས་ཐམས་ཅད་རྣམ་པ་སྣ་ཚོགས་སུ་བསྟན་པ་དང་། རིལ་ཀྱིས་དེ་བཞིན་གཤེགས་པ་ཐམས་ཅད་མཆོད་པ་རྣམ་པ་ཐ་དད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་རིལ་པོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་རིལ་པོ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་ཐར་པ་རྣམས་ཏེ། བཅུ་གང་ཞེ་ན་འདི་ལྟར་འཇིག་རྟེན་གྱི་ཁམས་ཐམས་ཅད་དུ་ལུས་ཀྱིས་རྒྱས་པར་དགང་བའི་རྣམ་པར་ཐར་
པ་དང་། འཇིག་རྟེན་གྱི་ཁམས་ཐམས་ཅད་དུ་ཁ་དོག་དུ་མ་དང་། ཁ་དོག་སྣ་ཚོགས་ཡོངས་སུ་བསྟན་པའི་རྣམ་པར་ཐར་པ་དང་། ཆོས་ཀྱི་དབྱིངས་ཐམས་ཅད་ལ་སངས་རྒྱས་ཀྱི་ཞིང་གཅིག་ཏུ་
འཇུག་པའི་རྣམ་པར་ཐར་པ་དང་། སེམས་ཅན་གྱི་ཁམས་ཐམས་ཅད་བྱིན་གྱིས་བརླབས་པའི་རྣམ་པར་ཐར་པ་དང་། སངས་རྒྱས་ཀྱི་ཆོས་བརྒྱན་པའི་འཇིག་རྟེན་གྱི་ཁམས་ཐམས་ཅད་དུ་ལུས་
ཀྱིས་རྒྱས་པར་དགོད་པའི་རྣམ་པར་ཐར་པ་དང་། བདག་འཇིག་རྟེན་གྱི་ཁམས་ཐམས་ཅད་དུ་ཕྱིན་པར་བྱ་བའི་རྣམ་པར་ཐར་པ་དང་། འཇིག་རྟེན་གྱི་ཁམས་ཐམས་ཅད་དུ་སེམས་ཀྱི་སྐད་གཅིག་

75-1-182b

གཅིག་གིས་འགྲོ་བའི་རྣམ་པར་ཐར་པ་དང་། འཇིག་རྟེན་གྱི་ཁམས་གཅིག་ཏུ་སངས་རྒྱས་ཐམས་ཅད་སྐྱེ་བ་ཡོངས་སུ་བསྟན་པའི་རྣམ་པར་ཐར་པ་དང་། འཇིག་རྟེན་གྱི་ཁམས་ཐམས་ཅད་དུ་
ལུས་གཅིག་དུ་ཤེས་པར་བྱ་བའི་རྣམ་པར་ཐར་པ་དང་། སེམས་ཀྱི་སྐད་གཅིག་གཅིག་ལ་སངས་རྒྱས་ཐམས་ཅད་ཀྱི་རྣམ་པར་སྤྲུལ་པ་དང་། རྣམ་པར་རོལ་པ་དང་མི་བྲལ་བ་ཡོངས་སུ་བསྟན་པའི་རྣམ་
པར་ཐར་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་ཐར་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་ཐམས་ཅད་ཀྱི་རྣམ་
པར་ཐར་པས་རྣམ་པར་རོལ་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མངོན་པར་ཤེས་པ་རྣམས་ཏེ། བཅུ་གང་ཞེ་ན། འདི་ལྟར་
སྔོན་གྱི་གནས་རྗེསུ་དྲན་པས་མངོན་པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། ལྷའི་རྣ་བ་སྒྲིབ་པ་མེད་པ་མངོན་པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་
དང་། སེམས་ཅན་ཕ་རོལ་དང་གང་ཟག་ཕ་རོལ་གྱི་སེམས་དང་སྤྱོད་པ་བསམ་གྱིས་མི་ཁྱབ་པ་ཡོངས་སུ་ཤེས་པ་མངོན་པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། ལྷའི་མིག་
ཐོགས་པ་མེད་པས་རྣམ་པར་བལྟ་བ་མངོན་པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། རྫུ་འཕྲུལ་དང་རྣམ་པར་འཕྲུལ་བ་ཆེན་པོའི་བྱིན་གྱི་བརླབས་ཀྱིས་སེམས་ཅན་རྣམས་ཀྱི་བསམ་
པ་བསམ་གྱིས་མི་ཁྱབ་པ་ཇི་ལྟ་བ་བཞིན་དུ་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། འཇིག་རྟེན་གྱི་ཁམས་བསམ་གྱིས་མི་ཁྱབ་པར་ལུས་ཡོངས་སུ་བསྟན་པ་མངོན་པར་བསྒྲུབ་པ་ལ་

75-1-183a

མཁས་ཤིང་ཤེས་པའི་མངོན་པར་ཤེས་པ་དང་། འཇིག་རྟེན་གྱི་ཁམས་བརྗོད་དུ་མེད་པར་སེམས་སྐད་ཅིག་གིས་འགྲོ་བ་མངོན་པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་
དང་། འཇིག་རྟེན་གྱི་ཁམས་བསམ་གྱིས་མི་ཁྱབ་པ་བརྒྱན་པར་བྱིན་གྱིས་རླབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། ལུས་ཀྱི་རྒྱུར་བརྗོད་དུ་མེད་པར་སྤྲུལ་པ་ཡོངས་སུ་བསྟན་པ་མངོན་
པར་བསྒྲུབ་པ་ལ་མཁས་ཤིང་ཤེས་པའི་མངོན་པར་ཤེས་པ་དང་། འཇིག་རྟེན་གྱི་ཁམས་བརྗོད་དུ་མེད་པར་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་སོ་ཞེས་བྱ་
བར་སེམས་ཅན་གྱི་བསམ་པ་བསམ་གྱིས་མི་ཁྱབ་པ་ཇི་ལྟ་བ་བཞིན་དུ་ཡོངས་སུ་བསྟན་པ་ལ་མཁས་ཤིང་ཤེས་པའི་མངོན་པར་ཤེས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་
དཔའ་རྣམས་ཀྱི་མངོན་པར་ཤེས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་མངོན་པར་ཤེས་པ་ཆེན་པོ་བསྒྲུབ་པ་ལ་མཁས་པ་བླ་ན་མེད་པ་ཐོབ་པར་འགྱུར་བ་དག་གོ། །
སངས་རྒྱས་ཐམས་ཅད་ཀྱི་རྣམ་པར་འཕྲུལ་པ་འཐོབ་པར་འགྱུར་བ་དག་གོ། །སེམས་ཅན་ཐམས་ཅད་ལ་ཡོངས་སུ་སྟོན་པའི་ནན་ཏན་བྱེད་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་
དཔའ་རྣམས་ཀྱི་རིག་པ་སྟེ། བཅུ་གང་ཞེ་ན། འདི་ལྟར་སེམས་ཅན་གྱི་ལས་དང་རྣམ་པར་སྨིན་པ་མངོན་པར་བསྒྲུབ་པ་ལ་མཁས་ཤིང་ཤེས་པའི་རིག་པ་དང་། འགྲོ་བ་ཐམས་ཅད་ཀྱི་དམིགས་པས་དབེན་ཞིང་བྱེད་པ་མེད་པ་
ལ་སྤྲོས་པ་མེད་པའི་སེམས་རབ་ཏུ་ཞི་བ་མངོན་པར་བསྒྲུབ་པ་ལ་མཁས་ཤིང་ཤེས་པའི་རིག་པ་དང་དམིགས་པ་ཐམས་ཅད་ལ་ཞུགས་པས་སེམས་གཅིག་ལ་འང་ཐ་དད་དུ་མི་དམིགས་ཤིང་ཆོས་ཐམས་ཅད་རབ་ཏུ་རྟོགས་

75-1-183b

པས་རྡོ་རྗེ་ལྟ་བུའི་ཡེ་ཤེས་ཀྱི་རིག་པ་དང་། དབྱིངས་བསམ་གྱིས་མི་ཁྱབ་པ་བྱིན་གྱིས་བརླབས་པས་འཇིག་རྟེན་གྱི་ཁམས་མུ་མེད་པར་གོ་བར་བྱ་བ་མངོན་པར་བསྒྲུབ་པ་ལ་མཁས་ཤིང་ཤེས་པའི་རིག་པ་དང་། གནས་
ཐམས་ཅད་ཡང་དག་པར་གཞོམ་པ་མངོན་པར་བསྒྲུབ་པ་ལ་མཁས་ཤིང་ཤེས་པའི་རིག་པ་དང་། སྐྱེ་བ་ལ་མཁས་པ་དང་། མི་སྐྱེ་བ་ལ་མཁས་པ་མངོན་པར་བསྒྲུབ་པ་ཤེས་པའི་རིག་པ་དང་། འདུ་ཤེས་དང་། ཚོར་
བའི་ཡུལ་ཐམས་ཅད་རྣམ་པར་ཟློག་པ་མངོན་པར་བསྒྲུབ་པ་ལ་མཁས་ཤིང་ཤེས་པའི་རིག་པ་དང་། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་མཚན་ཉིད་མེད་པ་དང་། 
མཚན་ཉིད་དང་བྲལ་བ་མེད་ཅིང་རྣམ་པར་དགོད་པ་གཅིག་ཏུ་གྱུར་པ་དང་། རྣམ་པར་དགོད་པ་མེད་པའི་ཚུལ་གྱིས་རིག་པར་བྱ་བ་སྣ་ཚོགས་ཐ་དད་པ་རབ་ཏུ་ཤེས་ཏེ། ཚད་མེད་པའི་བསྐལ་པར་ཆོས་ཀྱི་དབྱིངས་སུ་
གནས་པའི་ཚུལ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་འབྱུང་བ་འདི་ནི་ཡེ་ཤེས་ཀྱི་རིག་པ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འགྲོ་བ་ཐམས་
ཅད་མངོན་པར་གྲུབ་པར་འགྱུར་བ་མེད་པའི་ཚུལ་དང་། སྐྱེ་བ་མི་དམིགས་པའི་ཚུལ་གྱིས་རབ་ཏུ་ཤེས། རྒྱུ་རབ་ཏུ་ཤེས་རྐྱེན་རབ་ཏུ་ཤེས་དངོས་པོ་རབ་ཏུ་ཤེས། འདུ་བྱེད་རབ་ཏུ་ཤེས་སྐྱེ་བ་རབ་ཏུ་ཤེས། འགོག་
པ་རབ་ཏུ་ཤེས་དེ་ཁོ་ན་བསྟན་པ་རབ་ཏུ་ཤེས། གཏི་མུག་དང་ལྡན་པར་འགྱུར་བ་རབ་ཏུ་ཤེས། གཏི་མུག་དང་བྲལ་བ་རབ་ཏུ་ཤེས་ཕྱིན་ཅི་ལོག་རབ་ཏུ་ཤེས། ཕྱིན་ཅི་ལོག་མེད་པ་རབ་ཏུ་ཤེས་ཀུན་ནས་ཉོན་མོངས་པ་
རབ་ཏུ་ཤེས། རྣམ་པར་བྱང་བ་རབ་ཏུ་ཤེས། འཁོར་བ་རབ་ཏུ་ཤེས། མྱ་ངན་ལས་འདས་པ་རབ་ཏུ་ཤེས། དམིགས་པ་རབ་ཏུ་ཤེས་དམིགས་པ་མེད་པ་རབ་ཏུ་ཤེས། མངོན་པར་ཆགས་པ་རབ་ཏུ་ཤེས་མངོན་པར་

75-1-184a

ཆགས་པ་མེད་པ་རབ་ཏུ་ཤེས། གནས་རབ་ཏུ་ཤེས། གྱེན་དུ་བསྐྱོད་པ་རབ་ཏུ་ཤེས། བཞུགས་པ་རབ་ཏུ་ཤེས་ལོག་པ་རབ་ཏུ་ཤེས། འཇུག་པ་རབ་ཏུ་ཤེས་ལྡོག་པ་རབ་ཏུ་ཤེས། འཇིག་པ་རབ་ཏུ་ཤེས་འབྱུང་བ་རབ་ཏུ་ཤེས། 
ཡོངས་སུ་སྨིན་པ་རབ་ཏུ་ཤེས་དབང་པོ་རབ་ཏུ་ཤེས། སྣོད་ཐ་དད་པའི་ཚུལ་གྱིས་སེམས་ཅན་དེ་དག་གིས་འདུལ་བ་ཡང་རབ་ཏུ་ཤེས། སེམས་ཅན་འདུལ་ཞིང་བྱང་ཆུབ་སེམས་དཔའི་སྤྱོད་པ་ལ་མིག་རྨོངས་པ་འང་མེད་དེ། 
ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། བྱང་ཆུབ་སེམས་དཔས་ནི་སེམས་ཅན་ཡོངསུ་སྨིན་པར་བྱ་བའི་དོན་མ་གཏོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་དེ། དེ་གང་གི་
ཕྱིར་སེམས་བསྐྱེད་པའི་སེམས་ཅན་དེ་དག་ཡོངས་སུ་སྨིན་པར་བྱེད་ཅིང་རྣམ་པར་འདུལ་བས་ལུས་ལ་ཉོན་མོངས་པར་མི་བརྩེའོ། །ཀྱེ་རྒྱལ་བའི་སྲས་འདི་ནི་བྱང་ཆུབ་སེམས་དཔའ་རྣམས་ཀྱི་འགྲོ་བ་ཐམས་
ཅད་ཀྱི་བྱ་བ་དང་། མི་འགལ་བ་ཞེས་བྱ་བ་རྟེན་ཅིང་འབྲེལ་བར་འབྱུང་བ་རིག་པ་སྟེ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་ཆོས་གང་ལ་ཡང་མངོན་པར་ཆགས་པ་མེད་དེ། 
སངས་རྒྱས་ལ་མངོན་པར་ཆགས་པ་མི་བསྐྱེད། ཆོས་གང་ལ་ཡང་མངོན་པར་ཆགས་པ་མེད་དེ། ཆོས་ལ་མངོན་པར་ཆགས་པ་མི་བསྐྱེད། ཞིང་གང་ལ་ཡང་མངོན་པར་ཆགས་པ་མི་བསྐྱེད། ཞིང་མངོན་པར་
ཆགས་པ་མི་བསྐྱེད། སེམས་ཅན་གང་ལ་ཡང་མངོན་པར་ཆགས་པ་མེད་དེ། སེམས་ཅན་ལ་མངོན་པར་ཆགས་པ་མི་བསྐྱེད། སེམས་ཅན་གང་ལ་ཡང་མཐོང་བ་མེད་དེ། སེམས་ཅན་ཡང་ཡོངས་སུ་སྨིན་པར་བྱེད་ཅིང་། སེམས་ཅན་ཡང་ཡོངས་སུ་འདུལ་
བར་བྱེད། ཆོས་གང་ཡང་སྟོན་པ་མེད་དེ། སྤྱོད་པ་ཡང་ཡོངས་སུ་སྤོང་ཞིང་སྨོན་ལམ་ཡང་ཡོངས་སུ་རྫོགས་པར་བྱེད། སྙིང་རྗེ་ཆེན་པོ་ཡང་རྣམ་པར་འཕེལ་བར་བྱེད། སངས་རྒྱས་ཀྱང་མཐོང་བར་བྱེད། 

75-1-184b

དེ་བཞིན་གཤེགས་པས་ཆོས་བསྟན་པ་ལའང་རྗེས་སུ་འབྲང་བར་བྱེད། དེ་བཞིན་གཤེགས་པ་དང་རྒྱུ་མ་མཐུན་པ་ཡང་མཐུན་པ་འཐོབ་པར་བྱེད། དགེ་བའི་རྩ་བ་བསྐྱེད་པ་ཡང་སྐྱེད་པར་བྱེད། དེ་བཞིན་
གཤེགས་པའི་སྤྱོད་ཡུལ་ཡང་རྒྱུན་མི་འཆད་པར་བྱེད། དེ་བཞིན་གཤེགས་པ་མཆོད་པ་དང་རྣམ་པར་འཕེལ་བར་བྱེད། འཇིག་རྟེན་གྱི་ཁམས་བསམ་གྱིས་མི་ཁྱབ་པ་ཡང་ཆོས་ཀྱི་དབྱིངས་ཀླས་
པའི་སེམས་ཀྱི་ཡོངས་སུ་བསྐྱེད་པར་བྱེད་པ་དང་། ཆོས་བསྟན་པ་རྣམ་པ་སྣ་ཚོགས་ཀྱང་རབ་ཏུ་ཤེས་པར་བྱེད། སེམས་ཅན་གྱི་གྲངས་ཀྱང་རབ་ཏུ་ཤེས་པར་བྱེད་སེམས་ཅན་རྣམ་པ་ཐ་དད་པ་ཡང་
རབ་ཏུ་ཤེས་པར་བྱེད། སྡུག་བསྔལ་སྐྱེ་བ་ཡང་རབ་ཏུ་ཤེས་པར་བྱེད། སྡུག་བསྔལ་འགོག་པ་ཡང་རབ་ཏུ་ཤེས་པར་བྱེད། འདུ་བྱེད་ཀྱི་རྣམ་པ་ཐམས་ཅད་སྡུག་བསྔལ་བར་ཤེས་ནས། མིག་ཡོར་ལྟ་བུའི་ཚུལ་
གྱིས་བྱང་ཆུབ་སེམས་དཔའི་སྤྱད་པ་སྤྱོད་ཅིང་སྐྱེ་བའི་སྐྱེ་མཆེད་ཐམས་ཅད་རྩ་བ་ནས་རྒྱུན་མི་འཆད་པའི་སེམས་བསྐྱེད་པས་འགྲོ་བ་ཐམས་ཅད་ཡོངས་སུ་བསྐྱབ་པའི་ཕྱིར་མི་སྤྱོད་པའི་ཚུལ་གྱིས་བྱང་ཆུབ་
སེམས་དཔའི་སྤྱད་པ་སྤྱོད་ཅིང་། སངས་རྒྱས་ཐམས་ཅད་ཀྱི་རིགས་ཀྱི་རྗེས་སུ་བསླབ་པ་དང་། རྟོག་པའི་ཕྱིན་ཅི་ལོག་ཐམས་ཅད་ཁོང་དུ་ཆུད་པའི་རི་བོའི་རྒྱལ་པོ་ཆེན་པོ་དམ་པ་ལྟ་བུ་ཐམས་ཅད་མཁྱེན་པ་
ཉིད་ཀྱི་སྒོ་ལ་གཞོལ་བས་སེམས་ཅན་ཐམས་ཅད་སྲིད་པའི་གངས་ཆེན་མཚོ་ལས་ཕྱིར་བཟློག་པའི་ཕྱིར་ཡེ་ཤེས་འབྱམ་ཀླས་པ་ཆེ་ཞིང་མི་གཡོ་བའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་
འཚང་རྒྱ་བར་བྱའོ་ཞེས་བྱ་བ་འདི་ནི་ཤེས་པའི་རིགས་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རིག་པ་སྟེ། དེ་དག་

75-1-185a

ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པས་མཁྱེན་པའི་རིག་པ་ཆེན་པོ་མངོན་པར་བསྒྲུབ་པ་ལ་མཁས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་
བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་གྲོལ་བ་སྟེ། བཅུ་གང་ཞེ་ན། འདི་ལྟར་ཉོན་མོངས་པ་ལས་རྣམ་པར་གྲོལ་བ་དང་། ལྟ་བ་ལས་རྣམ་པར་གྲོལ་བ་དང་། ཉེ་བར་ལེན་པ་ལས་རྣམ་པར་
གྲོལ་བ་དང་། ཕུང་པོ་དང་ཁམས་དང་། སྐྱེ་མཆེད་ལས་རྣམ་པར་གྲོལ་བ་དང་། ཉན་ཐོས་དང་། རང་སངས་རྒྱས་ཀྱི་ཐེག་པ་ལས་རྣམ་པར་གྲོལ་བ་དང་། མི་སྐྱེ་བའི་ཆོས་ལ་བཟོད་པ་ཐོབ་པའི་རྣམ་པར་
གྲོལ་བ་དང་། འགྲོ་བའི་ཞིང་ཐམས་ཅད་ནས་སེམས་ཅན་གྱི་ཆོས་ལས་གྱེན་དུ་བསྐྱོད་པའི་རྣམ་པར་གྲོལ་བ་དང་། བྱང་ཆུབ་སེམས་དཔའི་རྣམ་པར་བསྒྲུབ་པ་མཐའ་དང་དབུས་མེད་པའི་རྣམ་པར་གྲོལ་བ་
དང་། བྱང་ཆུབ་སེམས་དཔའི་སྤྱོད་པས་ཐམས་ཅད་ལས་གྱེན་དུ་བསྐྱོད་དེ། དེ་བཞིན་གཤེགས་པའི་ས་འཐོབ་པའི་རྣམ་པར་གྲོལ་བ་དང་། དུས་གསུམ་ཐམས་ཅད་སྐད་ཅིག་གཅིག་གིས་ཤེས་པའི་རྣམ་
པར་གྲོལ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་གྲོལ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཕྲིན་ལས་བླ་ན་མེད་པ་སེམས་
ཅན་རྣམས་ཀྱིས་འཐོབ་པར་བྱེད་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྐྱེད་མོས་ཚལ་ཏེ། བཅུ་གང་ཞེ་ན། འདི་ལྟར་ཡོངསུ་སྐྱོ་བ་མེད་པས་འཁོར་བའི་སྐྱེད་མོས་ཚལ་
དང་། མི་དགེ་བ་མེད་པས་སེམས་ཅན་ཡོངསུ་སྨིན་པར་བྱ་བའི་སྐྱེད་མོས་ཚལ་དང་། སྤྱོད་པ་ཆེན་པོ་བསྐྱེད་ཅིང་རབ་ཏུ་འཛིན་པས་བསྐལ་པ་ཐམས་ཅད་དུ་ཞེ་ནོན་པའི་སྐྱེད་མོས་ཚལ་དང་། རང་གི་ཁྱིམ་ལྟར་དགའ་བས་

75-1-185b

འཇིག་རྟེན་གྱི་ཁམས་ཡོངས་སུ་དག་པའི་སྐྱེད་མོས་ཚལ་དང་། བདུད་ཀྱི་ཡུལ་མངོན་པར་འདུལ་བས་བདུད་ཀྱི་ཁྱིམ་ཐམས་ཅད་ཀྱི་སྐྱེད་མོས་ཚལ་དང་། ཚུལ་བཞིན་དུ་རབ་ཏུ་རྟོགས་པས་ཇི་སྐད་དུ་ཐོས་པའི་ཆོས་
རྟོགས་པར་གཞོག་པའི་བསྐྱེད་མོས་ཚལ་དང་། བདག་གི་ཕའི་ཡུལ་ལ་སྤྱོད་པས་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞི་དང་། བྱང་ཆུབ་ཀྱི་ཕྱོགས་ཀྱི་ཆོས་སུམ་བཅུ་རྩ་བདུན་གྱི་བསྐྱེད་མོས་ཚལ་དང་། 
ཆོས་གཞན་ཡིད་ལ་མི་བྱེད་པས་དེ་བཞིན་གཤེགས་པའི་སྟོབས་བཅུ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང་། མདོར་ན་སངས་རྒྱས་ཀྱི་ཆོས་ཐམས་ཅད་ཀྱི་བསྐྱེད་མོས་ཚལ་
དང་། མྱ་ངན་ལས་འདས་པ་ཆེན་པོའི་རྒྱན་གྱིས་རྣམ་པར་འདུལ་བ་དང་། ཆོས་ཀྱི་འཁོར་ལོ་བསྐོར་བ་མི་གཏོང་བས་བྱང་ཆུབ་སེམས་དཔའ་ཐམས་ཅད་ཀྱིས་རྣམ་པར་འཕྲུལ་པ་དང་རྣམ་པར་རྩེ་བ་དང་། བྱིན་གྱིས་
བརླབས་ཡོངས་སུ་བསྟན་པའི་སྐྱེད་མོས་ཚལ་དང་། འཇིག་རྟེན་གྱི་ཁམས་ཐམས་ཅད་དུ་ཆོས་ཀྱི་ལུས་ཀྱི་རྒྱས་པར་འགེངས་ཤིང་ནམ་མཁའི་དབྱིངས་དང་། མཉམ་པ་ཉིད་དུ་རྟོགས་པས་སེམས་ཀྱི་སྐད་ཅིག་
ཐམས་ཅད་ལ་མངོན་པར་རྫོགས་པར་འཚང་རྒྱ་བ་དང་། མི་བྲལ་བར་འགྲོ་བ་ཐམས་ཅད་དུ་བསྟན་པའི་བསྐྱེད་མོས་ཚལ་ལོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྐྱེད་
མོས་ཚལ་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཡོངས་སུ་སྐྱོ་བ་མེད་པའི་སྤྱོད་པ་ཆེན་པོ་བླ་ན་མེད་པས་དགའ་བ་རབ་ཏུ་ཐོབ་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་
སེམས་དཔའ་རྣམས་ཀྱི་གཞལ་མེད་ཁང་སྟེ། བཅུ་གང་ཞེ་ན་འདི་ལྟར་ཉམས་པ་མེད་པས་བྱང་ཆུབ་ཀྱི་སེམས་ཀྱི་གཞལ་མེད་ཁང་དང་། འདོད་པའི་ཁམས་ཀྱི་སེམས་ཅན་ཀྱི་ཁམས་ཡོངས་སུ་

75-1-186a

སྨིན་པར་བྱེད་པས་དགེ་བ་བཅུའི་ལས་ཀྱི་ལམ་དང་། བསོད་ནམས་དང་། ཡེ་ཤེས་ཀྱི་ཚོགས་ཀྱི་གཞལ་མེད་ཁང་དང་། གཟུགས་ཀྱི་ཁམས་ཀྱི་སེམས་ཅན་གྱི་ཁམས་ཡོངས་སུ་སྨིན་
པར་བྱེད་པས་ཚངས་པའི་གནས་བཞི་ལ་བསམ་གཏན་འཆའ་བའི་གཞལ་མེད་ཁང་དང་ཉོན་མོངས་པའི་དངོས་པོ་ཐམས་ཅད་ཀྱིས་མི་གོས་པས་གནས་གཙང་མའི་ལྷའི་གནས་སུ་སྐྱེ་བའི་གཞལ་མེད་
ཁང་དང་། སེམས་ཅན་མི་ཁོམ་པ་ཐོབ་པ་ལས་རྣམ་པར་བཟློག་པས་གཟུགས་མེད་པའི་ལྷའི་རྒྱུད་ཀྱི་གཞལ་མེད་ཁང་དང་། ཉོན་མོངས་པ་ཐམས་ཅད་ལས་སེམས་ཅན་གྱེན་དུ་བསྐྱོད་པས། ཀུན་
ནས་ཉོན་མོངས་པའི་འཇིག་རྟེན་གྱི་ཁམས་སུ་ཆེད་དུ་བསམས་ཏེ། སྐྱེ་བ་འཛིན་པའི་གཞལ་མེད་ཁང་དང་། སྔོན་གྱི་ལྷན་ཅིག་སྤྱོད་སྤྱོད་པའི་སེམས་ཅན་ཡོངས་སུ་སྨིན་པར་བྱེད་པར། སྲས་དང་བུ་མོ་དང་
ཆུང་མ་ཀུན་ཏུ་སྟོན་པའི་གཞལ་མེད་ཁང་དང་སེམས་ཅན་དབང་ཕྱུག་ལ་ཆགས་པ་རྣམ་པར་བཟློག་པས་གླིང་བཞི་དང་། འཛམ་བུ་གླིང་དང་བརྒྱ་བྱིན་དང་ཚངས་པ་དང་། འཇིག་རྟེན་གྱི་མགོན་པོའི་དབང་ཕྱུག་
ལ་དབང་བར་བྱེད་པའི་གཞལ་མེད་ཁང་དང་། བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་སྙོམས་པར་འཇུག་པས་ཤིན་ཏུ་རྣམ་པར་རྩེ་བ་ཤེས་པའི་ཕྱིར་བྱང་ཆུབ་སེམས་དཔའི་སྤྱོད་པ་ཐམས་
ཅད་ལ་གནས་པའི་དབང་ཕྱུག་ལ་དབང་བསྒྱུར་བས་བརྩེ་བའི་མངོན་པར་ཤེས་པའི་གཞལ་མེད་ཁང་དང་དེ་བཞིན་གཤེགས་པའི་སྟོབས་བཅུའི་རྒྱན་ལ་གནས་པས་ཐམས་ཅད་མཁྱེན་པ་ཉིད་ཀྱི་རྒྱལ་སྲིད་དང་
དབང་ཕྱུག་བླ་ན་མེད་པ་ལ་སངས་རྒྱས་ཐམས་ཅད་ཀྱི་རྫུ་འཕྲུལ་གྱི་དབང་བསྐུར་བ་ཡང་དག་པར་བླང་ཞིང་ཆོས་ཐམས་ཅད་ལ་དབང་སྒྱུར་བའི་རྒྱལ་སྲིད་གཟུང་བའི་གཞལ་མེད་ཁང་ངོ་། །ཀྱེ་རྒྱལ་བའི་སྲས་བཅུ་པོ་

75-1-186b

དེ་དག་ནི་བྱང་ཆུབ་སེམས་དཔའ་རྣམས་ཀྱི་གཞལ་མེད་ཁང་སྟེ། དེ་དག་ལས་གནས་ཤིང་བྱང་ཆུབ་སེམས་དཔའ་རྣམས་འགྲོ་བ་ཐམས་ཅད་དུ་ཆོས་ཀྱི་དབང་བཀུར་བས། རྣམ་པར་འཕྲུལ་བའི་བྱིན་གྱི་བརླབ་
བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དགའ་བ་སྟེ། བཅུ་གང་ཞེ་ན། འདི་ལྟར་འཁྲུག་པ་མེད་པས་དྲན་པའི་དགའ་བ་དང་། རབ་ཏུ་རྣམ་
པར་འབྱེད་པ་ལ་མཁས་པས་བློ་གྲོས་ཀྱི་དགའ་བ་དང་། སངས་རྒྱས་ཐམས་ཅད་ཀྱི་ཞབས་ཀྱི་དྲུང་ནས་མངོན་སུམ་དུ་ཆོས་ཐོས་པ་ཡོངས་སུ་ཟད་པར་མི་འགྱུར་བས་རྟོག་པའི་དགའ་བ་དང་། ཕྱོགས་བཅུའི་
ཚད་མེད་པར་ཁྱབ་པས་བློའི་དགའ་བ་དང་། སེམས་ཅན་གྱི་ལུས་སྒོ་མཐའ་ཡས་པ་ཡོངས་སུ་སྟོན་པས་བྱང་ཆུབ་སེམས་དཔའི་རྣམ་པར་འཕྲུལ་པའི་དགའ་བ་དང་། ཏིང་ངེ་འཛིན་གྱི་སྒོ་གཅིག་གིས་
ཏིང་ངེ་འཛིན་གྱི་སྒོ་ཐམས་ཅད་ལ་འཇུག་པས་ཏིང་ངེ་འཛིན་གྱི་དགའ་བ་དང་། ཐོས་པ་ཐམས་ཅད་འཛིན་པ་ཉམས་པ་མེད་པར་ཀུན་ཏུ་འཛིན་ཅིང་སེམས་ཅན་གཞན་གྱི་རྒྱུད་ཀྱིས་ཐོབ་པར་བྱེད་པས་གཟུངས་ཀྱི་
དགའ་བ་དང་། ཚིག་གཅིག་གིས་བསྐལ་པ་བརྗོད་དུ་མེད་པར་གཞན་དང་གཞན་དུ་སྨྲ་ཞིང་ངེས་པའི་ཚིག་རྒྱུད་མི་འཆད་པར་རབ་ཏུ་སྟོན་པས་སྤོབས་པའི་དགའ་བ་དང་། སེམས་ཅན་ཐམས་ཅད་ཀྱི་
ལུས་ལ་མཐའ་ཡས་པའི་སྒོའི་རྒྱུད་དུ་མངོན་པར་བྱང་ཆུབ་པ་སྟོན་པས་མངོན་པར་རྫོགས་པར་བྱང་ཆུབ་པའི་དགའ་བ་དང་། བདུད་དང་ཕྱིར་རྒོལ་བ་ཐམས་ཅད་ཆོས་དང་འཐུན་པར་ཚར་གཅོད་པས་ཆོས་ཀྱི་
འཁོར་ལོ་བསྐོར་བའི་དགའ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དགའ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཐམས་ཅད་

75-1-187a

ཀྱི་ཆོས་ཀྱི་དགྱེས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྒྱན་ཏེ་བཅུ་གང་ཞེ་ན་འདི་ལྟར་ཐུབ་པ་མེད་པས་སྟོབས་ཀྱི་རྒྱན་དང་། 
ཟིལ་གྱིས་མི་ནོན་པས་མི་འཇིགས་པའི་རྒྱན་དང་། དོན་བརྗོད་དུ་མེད་ཅིང་ཡངས་པ་བརྗོད་པའི་སྒོ་རྒྱུན་མི་འཆད་པས་དོན་གྱི་རྒྱན་དང་། ཆོས་ཀྱི་ཕུང་པོ་སྟོང་ཕྲག་བརྒྱད་བཅུ་རྩ་བཞི་ཤིན་ཏུ་བརྟགས་པའི་ཆོས་
རབ་ཏུ་སྟོན་པ་ལ་མགོ་རྨོངས་པ་མེད་པས་ཆོས་ཀྱི་རྒྱན་དང་། བྱང་ཆུབ་སེམས་དཔའ་ཐམས་ཅད་ཀྱིས་བྱ་བའི་སྨོན་ལམ་ལས་ཕྱིར་མི་ལྡོག་པས་སྨོན་ལམ་གྱི་རྒྱན་དང་། ཀུན་ཏུ་བཟང་པོའི་ཐེག་
པས་འབྱུང་བའི་ཐེག་པས་འབྱུང་བས་སྤྱོད་པའི་རྒྱན་དང་། ཞིང་ཐམས་ཅད་ཞིང་གཅིག་དུ་བྱིན་གྱིས་བརློབ་པས་ཞིང་གི་རྒྱན་དང་། ཞིང་ཐམས་ཅད་དུ་ཆོས་ཀྱི་སྤྲིན་ཆེན་པོའི་ཆར་རྒྱས་པར་རབ་ཏུ་འབེབས་
པས། དབྱངས་ཀྱི་དཀྱིལ་འཁོར་གྱི་རྒྱན་དང་བསྐལ་པ་གྲངས་མེད་པ་ཐམས་ཅད་དུ་སྤྱོད་པ་རྒྱུན་མི་གཅོད་པས་བྱིན་གྱིས་བརླབས་ཀྱི་བརྒྱན་དང་། སེམས་ཅན་གྱི་ལུས་སེམས་ཅན་གྱི་ལུས་སུ་བསྟན་
ཅིང་། སེམས་ཅན་ཀྱི་ཁོང་དུ་ཆུད་པར་བྱེད་པའི་ཐམས་ཅད་མཁྱེན་པའི་སྟོབས་བཅུ་དང་། མི་འཇིགས་པའི་མཐུ་ལས་ཕྱིར་མི་ལྡོག་པས་འཕྲུལ་པའི་རྒྱན་ཏོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་རྒྱན་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ཀྱི་རྒྱན་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་
དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་མི་སྒུལ་བ་སྟེ། བཅུ་གང་ཞེ་ན། འདི་ལྟར་གཏོང་བ་ཐམས་ཅད་ཡོངས་སུ་གཏོང་ཞིང་། སྦྱིན་པ་ཐམས་ཅད་སྦྱིན་པར་བྱེད་པས་སེམས་བསྐྱེད་

75-1-187b

པ་མི་སྒུལ་བ་དང་། སངས་རྒྱས་ཀྱི་ཆོས་ཐམས་ཅད་ངེས་པར་རྟོགས་པར་གཞོལ་བ་ལ་སེམས་བསྐྱེད་པ་མི་སྒུལ་བ་དང་། སངས་རྒྱས་ཐམས་ཅད་ལ་མཆོད་ཅིང་རིམ་གྲོ་བྱ་བའི་ཡིད་ལ་བྱ་བ་མང་བས་
སེམས་བསྐྱེད་པ་མི་སྒུལ་བ་དང་། སེམས་ཅན་ཐམས་ཅད་ཀྱི་མི་འཁྲུག་པས་སེམས་བསྐྱེད་པ་མི་སྒུལ་བ་དང་། འགྲོ་བ་ཐམས་ཅད་ཡོངས་སུ་མི་གཏོང་བས་སེམས་བསྐྱེད་པ་མི་སྒུལ་བ་དང་། སངས་
རྒྱས་ཀྱི་ཆོས་ཐམས་ཅད་ཡོངས་སུ་བཙལ་བ་རྒྱུན་མི་གཅོད་པས་སེམས་བསྐྱེད་པ་མི་སྒུལ་བ་དང་། བསྐལ་པ་འགྲོ་བ་ཐམས་ཅད་དང་མཉམ་པ་བརྗོད་དུ་མེད་པའི་ཡང་བརྗོད་དུ་མེད་པར་བྱང་ཆུབ་སེམས་
དཔའི་སྤྱད་པ་སྤྱོད་པས་ཞུམ་པར་མི་འགྱུར། སྒྱིད་ལུག་པར་མི་འགྱུར་ཞིང་། བྱང་ཆུབ་སེམས་དཔའི་སྤྱད་པ་སྤྱོད་པ་ལས་ཕྱིར་མི་ལྡོག་པས་སེམས་བསྐྱེད་པ་མི་སྒུལ་བ་དང་། ཀྱེ་རྒྱལ་བའི་སྲས་
གཞན་ཡང་བྱང་ཆུབ་སེམས་དཔའ་དད་པ་གཏིང་ཚུགས་པ་དང་། རྙོག་པ་མེད་ཅིང་དག་པ་དང་། རྣམ་པར་དག་པ་དྲི་མ་མེད་པ་འོད་དང་བ་སངས་རྒྱས་ཐམས་ཅད་བསྙེན་བཀུར་བྱ་བ་ལ་བརྩོན་པ། ཕྱིར་
མི་ལྡོག་པ་མི་ཟད་པ་མི་འཕྲོག་པ། དགའ་བ་དང་སྤྲོ་བ་དང་། མོས་པ་ཆེན་པོས་བྱུང་བ་དང་ལྡན་པས་སེམས་བསྐྱེད་པ་མི་སྒུལ་བ་དང་། ཐམས་ཅད་མཁྱེན་པར་སྦྱོར་ཞིང་འབྱུང་བའི་ལམ་ལ་ཤིན་ཏུ་
གྲུབ་པས་སེམས་བསྐྱེད་པ་མི་སྒུལ་བ་དང་། བྱང་ཆུབ་སེམས་དཔའི་སྤྱོད་པ་དང་གདམས་ངག་དང་བསླབ་པ་ཐམས་ཅད་གཟུང་ཞིང་མཉན་པ་ཡོངསུ་མི་སྤོང་ཞིང་མོས་པར་བྱ་བ་ལ་སེམས་
བསྐྱེད་པས་མི་སྒུལ་བ་སྟེ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་མི་སྒུལ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཐམས་ཅད་

75-1-188a

མཁྱེན་པའི་ཡེ་ཤེས་མི་སྒུལ་ཅིང་། བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་ཡོངསུ་
མི་གཏོང་བ་ལ་གནས་པ་སྟེ། བཅུ་གང་ཞེ་ན། འདི་ལྟར་སངས་རྒྱས་ཐམས་ཅད་ཀྱི་བྱང་ཆུབ་མངོན་པར་རྫོགས་པར་འཚང་རྒྱ་བར་ཡོངས་སུ་མི་གཏོང་བ་དང་། སེམས་ཅན་ཐམས་ཅད་ཡོངས་
སུ་སྨིན་པར་བྱ་བ་དང་། རྣམ་པར་འདུལ་བ་ཡོངས་སུ་མི་གཏོང་བ་དང་། སངས་རྒྱས་ཐམས་ཅད་ཀྱི་གདུངས་གསོབ་པ་ཡོངསུ་མི་གཏོང་བ་དང་། དགེ་བའི་བཤེས་གཉེན་ཐམས་ཅད་ལ་བསྙེན་པ་ཡོངསུ་
མི་གཏོང་བ་དང་། སངས་རྒྱས་ཀྱི་ཞིང་ཐམས་ཅད་དུ་དེ་བཞིན་གཤེགས་པས་བསྙེན་བཀུར་བྱ་བ་ཡོངས་སུ་མི་གཏོང་བ་དང་། ཡོན་ཏན་ཐམས་ཅད་ཡོངསུ་བཙལ་བའི་ཕྱིར་ཐེག་པ་ཆེན་པོ་ཡོངསུ་
མི་གཏོང་བ་དང་། སངས་རྒྱས་བྱུང་བ་ཐམས་ཅད་དུ་ཚངས་པར་སྤྱད་པ་སྤྱོད་ཅིང་། ཚུལ་ཁྲིམས་སྲུང་བ་ཡོངསུ་མི་གཏོང་བ་དང་། བྱང་ཆུབ་སེམས་དཔའ་ཐམས་ཅད་ཡོངསུ་མི་གཏོང་བ་དང་། དེ་བཞིན་
གཤེགས་པ་ཐམས་ཅད་ཀྱི་གསུང་ཡོངསུ་བཙལ་ཞིང་ཡང་དག་པར་གཟུང་བ་ལ་མཁས་པ་ཡོངསུ་མི་གཏོང་བ་དང་། བྱང་ཆུབ་སེམས་དཔའི་སྤྱོད་པ་དང་། སྨོན་ལམ་ཐམས་ཅད་ཡང་དག་པར་
བསྒྲུབ་པས་སངས་རྒྱས་ཀྱི་ཆོས་ཐམས་ཅད་ཡང་དག་པར་བསྒྲུབ་པ་ཡོངསུ་མི་གཏོང་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་ཡོངསུ་མི་
གཏོང་བ་ལ་གནས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ཡོངསུ་མི་གཏོང་བ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་

75-1-188b

སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཀྱི་རྣམ་པར་ལྟ་བ་སྟེ། བཅུ་གང་ཞེ་ན། འདི་ལྟར་ཆོས་ཐམས་ཅད་ཀྱི་ཚིག་རབ་ཏུ་དཔྱོད་པ་ཡེ་ཤེས་ཀྱིས་རྣམ་པར་ལྟ་བ་དང་། དུས་
གསུམ་གྱི་དགེ་བའི་རྩ་བ་ཐམས་ཅད་ལ་ཡེ་ཤེས་ཀྱིས་རྣམ་པར་ལྟ་བ་དང་། བྱང་ཆུབ་སེམས་དཔའི་སྤྱོད་པ་དང་རྣམ་པར་འཕྲུལ་པ་ཐམས་ཅད་ལ་ཡེ་ཤེས་ཀྱིས་རྣམ་པར་ལྟ་བ་དང་། ཆོས་
ཐམས་ཅད་ཀྱི་ཚུལ་གྱི་སྒོ་ལ་ཡེ་ཤེས་ཀྱིས་རྣམ་པར་ལྟ་བ་དང་། སངས་རྒྱས་ཐམས་ཅད་ཀྱི་བྱིན་ཀྱི་བརླབས་ལ་ཡེ་ཤེས་ཀྱིས་རྣམ་པར་ལྟ་བ་དང་། གཟུངས་ཀྱི་སྒོ་ཐམས་ཅད་ལ་ཡེ་ཤེས་
ཀྱིས་རྣམ་པར་ལྟ་བ་དང་། འཇིག་རྟེན་གྱི་ཁམས་ཐམས་ཅད་དུ་ཆོས་བསྟན་པ་ལ་ཡེ་ཤེས་ཀྱིས་རྣམ་པར་ལྟ་བ་དང་། ཆོས་ཀྱི་དབྱིངས་ཐམས་ཅད་དུ་འཇུག་པ་ལ་ཡེ་ཤེས་ཀྱིས་རྣམ་པར་ལྟ་བ་
དང་། ཕྱོགས་བཅུ་ཐམས་ཅད་དུ་བསམ་གྱི་མི་ཁྱབ་པ་ལ་ཡེ་ཤེས་ཀྱིས་རྣམ་པར་ལྟ་བ་དང་། སངས་རྒྱས་ཀྱི་ཆོས་ཐམས་ཅད་ཀྱི་ཡེ་ཤེས་སྣང་བ་ཆགས་པ་མེད་པ་ལ་ཡེ་ཤེས་ཀྱིས་རྣམ་
པར་ལྟ་བ་དང་། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཀྱི་རྣམ་པར་ལྟ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་
པའི་ཡེ་ཤེས་ཆེན་པོས་རྣམ་པར་གཟིགས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཆོས་ཤིན་ཏུ་བསྟན་པ་སྟེ། བཅུ་གང་
ཞེ་ན་འདི་ལྟར་ཆོས་ཐམས་ཅད་རྟེན་ཅིང་འབྲེལ་པར་འབྱུང་བར་བསྟན་པ་དང་། ཆོས་ཐམས་ཅད་སྒྱུ་མ་ལྟ་བུར་བསྟན་པ་དང་། ཆོས་ཐམས་ཅད་ཉོན་མོངས་པ་མེད་པར་བསྟན་པ་དང་། ཆོས་ཐམས་

75-1-189a

ཅད་མཐའ་དང་དབུས་མེད་པར་བསྟན་པ་དང་། ཆོས་ཐམས་ཅད་གནས་མེད་པར་བསྟན་པ་དང་། ཆོས་ཐམས་ཅད་རྡོ་རྗེ་ལྟ་བུར་བསྟན་པ་དང་། ཆོས་ཐམས་ཅད་དེ་བཞིན་གཤེགས་པར་བསྟན་
པ་དང་། ཆོས་ཐམས་ཅད་རབ་ཏུ་ཞི་བར་བསྟན་པ་དང་། ཆོས་ཐམས་ཅད་འབྱུང་བའི་ལམ་དུ་བསྟན་པ་དང་། ཆོས་ཐམས་ཅད་དོན་གཅིག་ལ་རང་བཞིན་ཡོངས་སུ་མ་གྲུབ་པར་བསྟན་པའོ། །ཀྱེ་རྒྱལ་
བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཆོས་ཤིན་ཏུ་བསྟན་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་ཐམས་ཅད་ཤིན་ཏུ་བསྟན་པ་ལ་མཁས་པ་ཐོབ་པར་གྱུར་
བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡོངས་སུ་དག་པ་སྟེ། བཅུ་གང་ཞེ་ན་འདི་ལྟར་ལྷག་པའི་བསམ་པ་ཡོངས་སུ་དག་པ་དང་། ཐེ་ཙོམ་དང་ཡིད་གཉིས་རྣམ་
པར་འཐོར་བ་ཡོངས་སུ་དག་པ་དང་། ལྟ་བ་ཡོངས་སུ་དག་པ་དང་། སྤྱོད་ཡུལ་ཡོངས་སུ་དག་པ་དང་། ཐམས་ཅད་མཁྱེན་པ་ཉིད་ལ་མོས་པ་ཡོངས་སུ་དག་པ་དང་། སོ་སོ་ཡང་དག་པར་རིག་པ་ཡོངས་
སུ་དག་པ་དང་། མི་འཇིགས་པ་ཡོངས་སུ་དག་པ་དང་། བྱང་ཆུབ་སེམས་དཔའ་ཐམས་ཅད་ཀྱི་ཡེ་ཤེས་ཀྱིས་རྣམ་པར་སྤྱོད་པ་ཡོངས་སུ་དག་པ་དང་། བྱང་ཆུབ་སེམས་དཔའི་ཡང་དག་པར་དམ་བཅས་
པ་ཐམས་ཅད་ཡང་དག་པར་བསྒྲུབ་པས་ཡོངས་སུ་དག་པ་དང་། བསོད་ནམས་བརྒྱ་པའི་མཚན་ཀྱི་མི་ཆེན་པོའི་མཚན་སུམ་བཅུ་རྩ་གཉིས་དང་ལྡན་ཞིང་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཀྱི་མཐར་ཐུག་པའི་དགེ་བའི་རྩ་བའི་ཆོས་དང་ལྡན་པའི་དགེ་བའི་རྩ་བ་ཐམས་ཅད་ཡོངས་སུ་དག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཡོངས་སུ་དག་

75-1-189b

པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ཡོངས་སུ་དག་པ་བླ་ན་མེད་པ་ཐོབ་པར་གྱུར་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་
སེམས་དཔའ་རྣམས་ཀྱི་ཕྱག་རྒྱ་སྟེ། བཅུ་གང་ཞེ་ན་ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་འདུ་བྱེད་ཀྱི་སྡུག་བསྔལ་དང་། འགྱུར་བའི་སྡུག་བསྔལ་ཤེས་ཀྱང་སངས་རྒྱས་ཀྱི་ཆོས་
ཡོངས་སུ་བཙལ་བས་སྒྱིད་ལུག་པར་བྱེད་པར་འགྱུར་བ་མེད་ཅིང་། བྱང་ཆུབ་སེམས་དཔའི་སྤྱོད་པ་ལ་ཞུམ་པར་འགྱུར་བ་མེད་ལ་མི་འཇིགས་མི་སྐྲག་སྐྲག་པར་མི་བྱེད་དེ། སྨོན་ལམ་ལས་
ཕྱིར་མི་ལྡོག་ཅིང་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་རྒྱུན་མི་གཅོད་ཅིང་། སངས་རྒྱས་ཀྱི་ཆོས་ཡོངས་སུ་བཙལ་བ་ལ་མཐར་ཐུག་པར་མེད་པ་འདི་ནི་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་འགྱུར་བའི་ཕྱག་རྒྱ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱིས་པ་སོ་སོའི་སྐྱེ་བོ་རང་གི་ཀུན་ནས་ཉོན་མོངས་པས་ཤིན་ཏུ་འཁྲུགས་པར་གྱུར་བ་དེ་དག་བྱང་ཆུབ་སེམས་དཔའ་
ལ་མི་སྙན་པར་བརྗོད་ཅིང་ངན་དུ་ཟེར་ལ་མི་ཚུལ་བ་དང་། རྩུབ་པའི་ངག་འབྱིན་ཅིང་སྡིགས་རུ་བྱེད་པ་དང་། རྡོ་དང་དབྱིག་པ་དང་། མཚོན་ཆས་རྡེག་ཅིང་འདེབས་ཀྱང་དེའི་རྒྱུས་བྱང་ཆུབ་སེམས་དཔའི་
སྤྱོད་པ་དང་། སངས་རྒྱས་ཀྱི་ཆོས་ཡོངས་སུ་བཙལ་བ་ལས་སྐྱོ་བར་མི་འགྱུར་ཏེ། བཟོད་པ་དང་མོས་པ་མང་བར་སྤྱོད་ཅིང་ཆོས་སྐྱོན་མེད་པ་ཡང་དག་པའི་ལྟ་བ་བཞིན་དུ་རྟོགས་པའི་བཟོད་པ་དང་། 
ལྡན་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་ཆོས་ཟབ་མོ་ཐམས་

75-1-190a

ཅད་མཁྱེན་པ་ཉིད་དང་ལྡན་པ་བསྟན་པའི་ཚེ། ཁོང་ནས་ཤེས་པས་འཇུག་ཅིང་མོས་པ་དང་། ཡིད་ཆེས་པ་དང་། དགའ་བ་དང་མངོན་པར་དད་པར་འགྱུར་བ་འདི་ནི་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་རང་གི་ཤེས་པས་བདག་ཤེས་པར་བྱེད་ཅིང་ཐམས་ཅད་མཁྱེན་པ་ཉིད་དུ་
སེམས་བསྐྱེད་པ་ལྷག་པའི་བསམ་པས་སངས་རྒྱས་སུ་འགྱུར་བར་བྱའོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱའོ། །དགའ་བ་དང་
མོས་པ་དང་སྤྲོ་བ་ཆེན་པོས་བྱུང་བའི་སེམས་བསྐྱེད་པ་དང་མོས་པ་ཆེན་པོའི་རྒྱུས། རྣམ་པར་འཕེལ་བའི་བརྩོན་འགྲུས་ཆེན་པོས་འགྲོ་བ་ལྔའི་རྒྱུད་དུ་འཁོར་ཞིང་ཉོན་མོངས་པའི་སེམས་ཅན་རྣམས་
རབ་ཏུ་དགྲོལ་བར་བྱའོ་སྙམ་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་དེ་བཞིན་གཤེགས་
པའི་ཡེ་ཤེས་མུ་མེད་པ་ལ་འཇུག་ཀྱང་དེ་བཞིན་གཤེགས་པའི་ཡེ་ཤེས་ལས་མཚམས་ཀྱིས་དཔོག་པ་མི་བྱེད་ཀྱང་སངས་རྒྱས་བཅོམ་ལྡན་འདས་ཚད་མེད་པ་རྣམས་ལས་དེ་བཞིན་གཤེགས་པའི་
ཡེ་ཤེས་ཀུན་ཏུ་མཐའ་ཡས་པ་ཐོས་ཤིང་ཚད་འཛིན་པར་མི་བྱེད་ཅིང་ཡི་གེ་རྣམ་པར་དགོད་པ་ཐམས་ཅད་ཀྱིས་དེ་བཞིན་གཤེགས་པའི་ཡེ་ཤེས་ལས་མཚམས་སུ་དཔོག་པར་མི་བྱེད་པ་འདི་ནི་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཤིན་ཏུ་མོས་

75-1-190b

པ་ཡིན་ཏེ། མོས་པ་གཞན་གྱིས་མི་ཐུབ་པ་དང་མོས་པ་ཟབ་པ་དང་། མོས་པ་ཡངས་པ་དང་། མོས་པ་མང་བ་དང་། མོས་པ་སྣ་ཚོགས་དང་། མོས་པ་ཟིལ་གྱིས་མི་ནོན་པ་དང་། མོས་པ་བླ་ན་
མེད་པ་དང་། མོས་པ་བརྟན་པ་དང་མོས་པ་ལས་མི་མཚུངས་པའི་མོས་པ་དང་། ལྡན་ཞིང་དེ་ལ་བདུད་ཐམས་ཅད་དང་། བདུད་ཀྱི་རིས་ཀྱི་ལྷ་ཐམས་ཅད་དང་། མུ་སྟེགས་ཅན་གཞན་དང་
ཕས་ཀྱི་རྒོལ་བ་ཐམས་ཅད་ཀྱིས་མོས་པ་དེ་ལས་བཟློག་པར་མི་ནུས་ཤིང་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་ལས་ཕྱིར་བཟློག་པར་མི་ནུས་ཏེ། དེ་ལྟ་བུའི་མོས་པ་ཆེན་པོ་ལ་
གནས་པའི་བྱང་ཆུབ་སེམས་དཔའ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་མོས་པ་དང་ལྡན་པ་ཡིན་ཏེ་འདི་ནི་ཕྱག་རྒྱ་དྲུག་པའོ། །ཀྱེ་རྒྱལ་བའི་སྲས་གཞན་ཡང་
བྱང་ཆུབ་སེམས་དཔའ་མི་ཟློག་ཅིང་ལུས་དང་སྲོག་ལ་མི་ལྟ་བར་ཐམས་ཅད་མཁྱེན་པ་ཉིད་ལ་མངོན་པར་ཕྱོགས་ཤིང་ཐམས་ཅད་མཁྱེན་པ་ཉིད་དུ་སེམས་བསྐྱེད་པ་སངས་རྒྱས་ཐམས་ཅད་ཀྱི་
བྱང་ཆུབ་སྣང་བར་བྱུང་བས་བྱང་ཆུབ་སེམས་དཔའི་སྤྱོད་པ་ལ་སྤྱོད་ཅིང་སངས་རྒྱས་ཀྱི་བྱང་ཆུབ་ཡོངསུ་མི་བཏོང་ལ་དགེ་བའི་བཤེས་གཉེན་ལས་ཕྱིར་མི་ལྡོག་པ་འདི་ནི་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའི་ཐེག་པ་ཆེན་པོ་ལ་གནས་པའི། རིགས་ཀྱི་བུ་འམ་རིགས་ཀྱི་བུ་མོ་རྣམས་ལ་
སངས་རྒྱས་ཀྱི་ཆོས་ཡོངསུ་བཙལ་བས་ཉེ་བར་རྟོན་པར་བྱེད་དེ་དགེ་བའི་རྩ་བ་ལ་འང་རབ་ཏུ་གཞོག་གོ། །ཇི་ལྟར་ན་བྱང་ཆུབ་ལས་ཕྱིར་མི་ལྡོག་པར་འགྱུར་ཞེ་ན། ཐམས་ཅད་མཁྱེན་པ་ཉིད་ཀྱི་སེམས་

75-1-191a

ཀྱིས་ཀྱང་རབ་ཏུ་འཛིན་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་
ཅན་ཐམས་ཅད་ལ་སྙོམས་པའི་སེམས་ལ་གནས་ཤིང་ཐམས་ཅད་མཁྱེན་པའི་ཡེ་ཤེས་ཡང་དག་པར་བསྒྲུབ་པ་ལ་བརྩོན་པ་ཡིན་ཏེ། སེམས་ཅན་ཐམས་ཅད་ལ་ཡང་སྙིང་རྗེ་ཆེན་པོ་བསྐྱེད་
ཅིང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཆོས་སྟོན་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་དགུ་པའོ། །ཀྱེ་
རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་དང་། དགེ་བའི་རྩ་བ་ཐམས་ཅད་ཀྱིས་རྒྱུད་ཀྱི་ཚུལ་
གཅིག་ཏུ་གྱུར་ཅིང་། སངས་རྒྱས་ཐམས་ཅད་ཀྱི་རིགས་རྒྱུན་མི་གཅོད་པ་ལ་ཤིན་ཏུ་བརྩོན་པ་དང་། ཐམས་ཅད་མཁྱེན་པའི་ཡེ་ཤེས་གྱི་ལམ་གྱིས་འབྱུང་བ་ལ་གནས་པ་ཡིན་ཏེ་འདི་ནི་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བའི་ཕྱག་རྒྱ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཕྱག་རྒྱ་སྟེ། ཕྱག་རྒྱ་དེ་དག་དང་ལྡན་ན་བྱང་
ཆུབ་སེམས་དཔའ་རྣམས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་ཞིང་ཆོས་ཀྱི་ཡེ་ཤེས་ཀྱི་ཕྱག་རྒྱ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་
བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡེ་ཤེས་སྣང་བ་སྟེ། བཅུ་གང་ཞེ་ན། འདི་ལྟར་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་

75-1-191b

ཏེ། སངས་རྒྱས་ཀྱི་བྱང་ཆུབ་ཀྱི་སྣང་བར་གྱུར་པའི་ཡེ་ཤེས་སྣང་བ་དང་། སངས་རྒྱས་ཐམས་ཅད་ལྟ་བ་ལ་ཡེ་ཤེས་སྣང་བ་དང་། སེམས་ཅན་ཐམས་ཅད་ཀྱི་ཤི་འཕོ་བ་དང་སྐྱེ་བའི་སྐྱེ་མཆེད་
ལ་ཡེ་ཤེས་སྣང་བ་དང་། མདོ་སྡེའི་ཆོས་ཀྱི་རྣམ་གྲངས་ཐམས་ཅད་ལ་ཡེ་ཤེས་སྣང་བ་དང་། དགེ་བའི་བཤེས་གཉེན་ཐམས་ཅད་ཀྱི་རྒྱུ་འཐུན་པས་བྱང་ཆུབ་ཏུ་སེམས་བསྐྱེད་ཅིང་དགེ་བའི་རྩ་
བ་ཐམས་ཅད་བརྩགས་པ་ལ་ཡེ་ཤེས་སྣང་བ་དང་། སེམས་ཅན་རྣམ་པར་གདུལ་བ་ལ་ཡེ་ཤེས་སྣང་བ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བས་དེ་བཞིན་
གཤེགས་པའི་ས་ལ་དགོད་པ་ལ་ཡེ་ཤེས་སྣང་བ་དང་། ཆོས་ཀྱི་ཚུལ་འབྱམ་ཀླས་ཤིང་བསམ་གྱིས་མི་ཁྱབ་པ་བསྟན་པ་ལ་ཡེ་ཤེས་སྣང་བ་དང་། སངས་རྒྱས་ཐམས་ཅད་ཀྱི་བྱིན་གྱིས་བརླབས་
བ་ལ་མཁས་པ་ལ་ཡེ་ཤེས་སྣང་བ་དང་། ཕ་རོལ་ཏུ་ཕྱིན་པ་ཐམས་ཅད་ཡོངས་སུ་རྫོགས་པར་བྱ་བ་ལ་ཡེ་ཤེས་སྣང་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་ཡེ་ཤེས་སྣང་བ་སྟེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ལ་བླ་ན་མེད་པའི་ཡེ་ཤེས་སྣང་བ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་
སེམས་དཔའི་རྣམས་ཀྱི་བྱང་ཆུབ་སེམས་དཔའི་གནས་སེམས་ཅན་ཐམསུ་ཅད་དང་། ཉན་ཐོས་ཐམས་ཅད་དང་། རང་སངས་རྒྱས་ཐམས་ཅད་དང་། མཚུངས་པ་མེད་པ་སྟེ། བཅུ་གང་ཞེ་
ན། ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་ཡང་དག་པའི་མཐའི་གནས་ཀྱིས་གནས་ཀྱང་སྨོན་ལམ་ཐམས་ཅད་ཡོངས་སུ་མ་རྫོགས་ཀྱི་བར་ཏུ་མངོན་ཏུ་མི་བྱེད་པ་འདི་ནི་བྱང་ཆུབ་

75-1-192a

སེམས་དཔའི་གནས་མཚུངས་པ་མེད་པ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་དགེ་བའི་རྩ་བ་ཐམས་ཅད་བསྐྱེད་པར་བྱ་བ་ཡང་ཆོས་ཀྱིས་ཀླས་པར་སེམས་
བསྐྱེད་པས་བསྐྱེད་པར་བྱེད་ལ་ཆོས་གང་ལ་ཡང་མངོན་པར་ཆགས་པ་མེད་པ་འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་
སེམས་དཔའ་སྤྲུལ་པ་ལྟ་བུའི་བྱང་ཆུབ་སེམས་དཔའ་སྤྲུལ་པ་ལྟ་བུའི་བྱང་ཆུབ་སེམས་དཔའི་སྤྱོད་པ་ལ་ཆོས་ཐམས་ཅད་རབ་ཏུ་ཞི་བས་སྤྱོད་ཀྱང་སངས་རྒྱས་ཀྱི་ཆོས་ཐམས་ཅད་ལ་མགོ་རྨོངས་
པ་འང་མེད་པ་འདི་བྱང་ཆུབ་སེམས་དཔའི་གནས་མཚུངས་པ་མེད་པ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འགྲོ་བ་ཐམས་ཅད་ལས་གྱེན་དུ་འཕགས་པའི་ཡིད་
ལ་བྱ་བས་བསྐལ་པ་བརྗོད་དུ་མེད་པར་སྨོན་ལམ་ཆེན་པོ་ཡོངས་སུ་རྫོགས་པར་བྱ་བའི་ཕྱིར་བྱང་ཆུབ་སེམས་དཔའི་སྤྱོད་པ་སྤྱོད་ཀྱང་ཡོངས་སུ་སྐྱོ་བ་མི་བསྐྱེད་དེ། འདི་ནི་བྱང་ཆུབ་སེམས་དཔའི་
གནས་མཚུངས་པ་མེད་པ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་རང་བཞིན་གྱིས་དབེན་པས་ཆོས་ཐམས་ཅད་ལ་མི་གནས་པར་སྤྱོད་ཀྱང་
ཐམས་ཅད་མཁྱེན་པར་འབྱུང་བའི་ཆོས་ཡོངས་སུ་མ་རྫོགས་ཀྱི་བར་དུ་ཡོངས་སུ་མྱ་ངན་ལས་འདའ་བར་མི་བྱེད་པ་འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་ལྔ་པའོ། །ཀྱེ་རྒྱལ་
བའི་སྲས་གཞན་ཡང་བྱང་ཆུབ་སེམས་དཔའ་བསྐལ་པ་ཐམས་ཅད་བསྐལ་པ་མ་ཡིན་པར་ཡང་ཤེས་ལ་བསྐལ་བ་གྲངས་ཀྱང་རབ་ཏུ་སྟོན་ཏེ་དེ་ཡང་ཡང་དག་པ་དེ་ཁོ་ན་བཞིན་དུ་འགྱུར་བ་འདི་ནི་བྱང་

75-1-192b

ཆུབ་སེམས་དཔའི་གནས་མཚུངས་པ་མེད་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་མངོན་པར་འདུ་བྱ་བ་མེད་པར་ཡང་ཤེས་ལ་སངས་རྒྱས་
ཀྱི་ཆོས་ཐམས་ཅད་ཡོངས་སུ་བཙལ་བའི་ཕྱིར་མངོན་པར་འདུ་བྱ་བའི་སྤྲོས་པ་ཡང་རྒྱུན་མི་གཅོད་པ་འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་བདུན་པའོ། །ཀྱེ་རྒྱལ་བའི་
སྲས་གཞན་ཡང་བྱང་ཆུབ་སེམས་དཔལ་ཁམས་གསུམ་ཐམས་ཅད་སེམས་ཙམ་དུ་འཇུག་སྟེ། དུས་གསུམ་ཡང་སེམས་ཙམ་དུ་ཤེས་ལ་སེམས་དེ་ཡང་མཐའ་དང་དབུས་མེད་པར་ཁོང་དུ་ཆུད་
པ་འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་ཅན་གཅིག་གི་དོན་ཏུ་ཡང་ཐམས་ཅད་མཁྱེན་པའི་ས་
ལ་རབ་ཏུ་གཞག་པའི་ཕྱིར་བསྐལ་པ་བརྗོད་དུ་མེད་པར་བྱང་ཆུབ་སེམས་དཔའི་སྤྱད་པ་སྤྱོད་ལ་སེམས་ཅན་གཅིག་གི་དོན་དུ་ཇི་ལྟ་བ་དེ་བཞིན་དུ་སེམས་ཅན་ཐམས་ཅད་མཁྱེན་པའི་ས་
ལ་དགོད་པའི་ཕྱིར་བྱང་ཆུབ་སེམས་དཔའི་སྤྱད་པ་སྤྱོད་ཀྱང་། དུས་སུ་སྤྱོད་པས་ཡོངས་སུ་མི་སྐྱོ་བ་ཡིན་ནོ། །འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་དགུ་པའོ། །ཀྱེ་རྒྱལ་
བའི་སྲས་གཞན་ཡང་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱོད་པ་ཡང་ཡོངས་སུ་རྫོགས་ལ་སེམས་ཅན་ཐམས་ཅད་ཀྱི་དོན་ཏུ་འགྱུར་བས་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་མངོན་པར་འཚང་མི་རྒྱ་ཞིང་ཇི་སྲིད་དུ་འཁོར་བ། དེ་སྲིད་དུ་སེམས་ཅན་གྱི་དོན་བྱ་བའི་ཕྱིར་ཞིང་ཚད་མེད་པ་བྱེད་བར་འགྱུར་རོ། །སངས་རྒྱས་ཀྱི་ཞིང་བྱང་ཆུབ་ཏུ་དགོད་པར་འགྱུར་རོ། །སྙམ་

75-1-193a

པ་འདི་ནི་བྱང་ཆུབ་སེམས་དཔའི་གནས་མཚུངས་པ་མེད་པ་བཅུ་པའོ། །ཀྱེ་རྒྱལ་སྲས་བཅུ་པོ་དེ་དག་ནི་བྱང་ཆུབ་སེམས་དཔའི་གནས་མཚུངས་པ་མེད་པ་སྟེ། དེ་དག་ལ་གནས་ཤིང་བྱང་ཆུབ་
སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ལ་ཡེ་ཤེས་ཆེན་པོ་མཚུངས་པ་མེད་པས་གནས་པ་བླ་ན་མེད་པ་ཐོབ་པར་འགྱུར་བ་དག་གོ།།       །།སངས་རྒྱས་རྨད་ག་གཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་
མདོ། བམ་པོ་བཅུ་དྲུག་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱིས་སངས་རྒྱས་ཀྱི་བྱང་ཆུབ་ཏུ་ཞུམ་པ་མེད་པའི་སེམས་བསྐྱེད་པ་སྟེ། བཅུ་གང་ཞེ་ན། 
ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའས་འདི་ལྟར་བདུད་ཀྱི་རིས་ཀྱི་ལྷ་ཐམས་ཅད་རབ་ཏུ་ཕམ་པར་བྱའོ་སྙམ་སྟེ། ཞུམ་པ་མེད་པའི་སེམས་བསྐྱེད་དང་། མུ་སྟེགས་གཞན་དང་། ཕས་ཀྱི་རྒོལ་
བ་ཐམས་ཅད་ཆོས་དང་མཐུན་པར་ཚར་གཅོད་དོ་སྙམ་སྟེ། ཞུམ་པ་མེད་པའི་སེམས་བསྐྱེད་པ་དང་། ལེགས་པར་བཤད་པས་སེམས་ཅན་གྱི་ཁམས་ཐམས་ཅད་ཚིམ་པར་བྱའོ་སྙམ་སྟེ། ཞུམ་པ་མེད་
པའི་སེམས་བསྐྱེད་པ་དང་། ཆོས་ཀྱི་དབྱིངས་ཡོངས་སུ་རྫོགས་པར་བྱ་བས་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱ་བ་ཐམས་ཅད་ཡོངས་སུ་རྫོགས་པར་བྱའོ་སྙམ་སྟེ། ཞུམ་པ་མེད་པའི་སེམས་བསྐྱེད་
པ་དང་། འགྲོ་བ་ཐམས་ཅད་ཀྱི་བསོད་ནམས་ཀྱི་ཕུང་པོ་ཡོངས་སུ་རྫོགས་པར་བྱ་བ་ཡོངས་སུ་རྫོགས་པར་བྱའོ། །ཡང་དག་པར་བསྡུ་བར་བྱའོ། །སྙམ་སྟེ། ཞུམ་པ་མེད་པའི་སེམས་བསྐྱེད་པ་དང་། 
གཏེར་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བརྩོམ་པ་ཆེན་པོ་དང་། བྱང་ཆུབ་སེམས་དཔའི་སྤྱོད་པ་རྫོགས་པར་དཀའ་བ་ཡོངས་སུ་རྫོགས་པར་བྱའོ་སྙམ་སྟེ། ཞུམ་པ་མེད་པའི་སེམས་

75-1-193b

བསྐྱེད་པ་དང་། སེམས་ཅན་གྱི་ཁམས་ཐམས་ཅད་བླ་ན་མེད་པར་ཡོངས་སུ་སྨིན་པར་བྱ་བ་དང་། བླ་ན་མེད་པའི་གདུལ་བས་ཡོངས་སུ་སྨིན་པར་བྱའོ། །གདུལ་བར་བྱའོ་སྙམ་སྟེ། ཞུམ་པ་མེད་པའི་
སེམས་བསྐྱེད་པ་དང་། འཇིག་རྟེན་གྱི་ཁམས་ཐམས་ཅད་ཁ་དོག་དུ་མ་དང་ཁ་དོག་སྣ་ཚོགས་དང་། བརྒྱ་སྟོང་དུ་མ་ལས་འདས་པའི་ཁ་དོག་དུ་མས་བསྒྱུར་ལ་བྱང་ཆུབ་ཏུ་མངོན་པར་རྫོགས་པར་འཚང་
རྒྱ་བར་བྱའོ་སྙམ་སྟེ། ཞུམ་པ་མེད་པའི་སེམས་བསྐྱེད་པ་དང་། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་ལྟར་སེམས་བསྐྱེད་དེ། བདག་བྱང་ཆུབ་སེམས་དཔའི་སྤྱད་པ་སྤྱོད་པའི་
ཚེ། གང་ལ་ལ་ཞིག་གིས་བདག་གི་ལུས་ལ་དམིགས་ཏེ། ལག་པ་དང་རྐང་པ་དང་རྣ་བ་དང་སྣ་དང་། ཤ་དང་ཁྲག་དང་རུས་རྐང་དང་བ་དང་བུ་དང་བུ་མོ་དང་ཆུང་མ་དང་གླང་པོ་དང་། རྟ་དང་རྒྱལ་སྲིད་དང་གཡོག་འཁོར་
ཐམས་ཅད་སློང་བ་ཞིག་བྱུང་ན་དེ་ལ་བདག་གིས་ཐམས་ཅད་ཡོངས་སུ་བཏང་བར་བྱས་ཏེ། སེམས་ཅན་ཐམས་ཅད་ལ་ཡོངས་སུ་སྐྱོ་བ་དང་ལྡན་པའི་སེམས་གཅིག་ཀྱང་མི་བསྐྱེད་དོ། །སེམས་
ཅན་ཐམས་ཅད་ལ་ཕན་པ་དང་། བདེ་བའི་ཕྱིར་རྣམ་པར་སྨིན་པ་ལ་རེ་བ་མེད་ཅིང་སྙིང་རྗེ་ཆེན་པོ་སྔོན་དུ་འགྲོ་བ་དང་། བྱམས་པ་ཆེན་པོའི་མཐར་གཏུགས་པའི་སེམས་བསྐྱེད་པས། ལུས་
ཐམས་ཅད་ཀྱང་ཡོངས་སུ་གཏང་ངོ་སྙམ་སྟེ། ཞུམ་པ་མེད་པའི་སེམས་བསྐྱེད་པ་དང་། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་སྙམ་དུ་སེམས་ཏེ། དུས་གསུམ་གྱི་སངས་
རྒྱས་ཐམས་ཅད་དང་། སངས་རྒྱས་ཀྱི་ཆོས་ཐམས་ཅད་དང་། སེམས་ཅན་ཐམས་ཅད་དང་། ཞིང་ཐམས་ཅད་དང་། འགྲོ་བ་ཐམས་ཅད་དང་། དུས་ཐམས་ཅད་དང་། ནམ་མཁའི་ཁམས་

75-1-194a

ཐམས་ཅད་དང་སྤྱོད་པར་གཏོགས་པའི་ཁམས་ཐམས་ཅད་དང་། མྱ་ངན་ལས་འདས་པའི་ཁམས་ཞི་བ་གང་ཇི་སྙེད་པ་ཐམས་ཅད་དང་། ཆོས་ཐ་དད་པ་དེ་དག་ཐམས་ཅད་སེམས་སྐད་ཅིག་
གཅིག་དང་ལྡན་པའི་ཤེས་རབ་ཀྱིས་ཤེས་པར་བྱ། རྟོགས་པར་བྱ། མངོན་པར་རྫོགས་པར་འཚང་རྒྱ་བར་བྱ། བལྟ་བར་བྱ། ཁོང་དུ་ཆུད་པར་བྱ། བསྒོམ་པར་བྱ། རྣམ་པར་བསྒོམ་པར་བྱ། མངོན་
པར་ཤེས་པར་བྱ། ཡོངས་སུ་ཤེས་པར་བྱ། རབ་ཏུ་སྤང་བར་བྱ། མངོན་ཏུ་བྱ་སྟེ། དེ་དག་ཐམས་ཅད་ལ་མ་བརྟགས་རྣམ་པར་མ་བརྟགས་སྣ་ཚོགས་སུ་མ་བྱས། ཆེད་དུ་བསྐྱོད་པར་མ་བྱས། 
དམིགས་པར་མ་བྱས་བསྒོམ་པར་མ་བྱས། རྣམ་པར་བསྒོམ་པར་མ་བྱས། གཅིག་ཏུ་མ་བྱས་གཉིས་སུ་མ་བྱས་པའི་ཡེ་ཤེས་གཉིས་པ་གཉིས་པོ་ཐམས་ཅད་རབ་ཏུ་ཤེས་པ་དང་། མཚན་ཉིད་
མེད་པའི་ཡེ་ཤེས་དང་། མཚན་ཉིད་ཐམས་ཅད་རབ་ཏུ་ཤེས་པ་དང་། རྟོག་པ་མེད་པའི་ཡེ་ཤེས་དང་། རྟོག་པ་ཐམས་ཅད་རབ་ཏུ་ཤེས་པ་དང་། སྣ་ཚོགས་སུ་གྱུར་པ་མེད་པའི་ཡེ་ཤེས། སྣ་ཚོགས་
ཐམས་ཅད་རབ་ཏུ་ཤེས་པ་དང་། རྣམ་པར་ཐ་དད་པར་གྱུར་པ་མེད་པའི་ཡེ་ཤེས་རྣམ་པ་ཐ་དད་པ་ཐམས་ཅད་རབ་ཏུ་ཤེས་པ་དང་། འཇིག་རྟེན་དུ་གྱུར་པ་མེད་པའི་ཡེ་ཤེས་འཇིག་རྟེན་ཐམས་ཅད་རབ་
ཏུ་ཤེས་པ་དང་། འཇིག་རྟེན་གྱི་ཁམས་སུ་ཕྱིན་པ་མེད་པའི་ཡེ་ཤེས་འཇིག་རྟེན་གྱི་ཁམས་ཐམས་ཅད་དུ་རབ་ཏུ་ཤེས་པ་དང་། དུས་སུ་གྱུར་པ་མེད་པའི་ཡེ་ཤེས་དུས་ཐམས་ཅད་རབ་ཏུ་ཤེས་པ་དང་། 
སེམས་ཅན་གྱི་སར་གྱུར་པ་མེད་པའི་ཡེ་ཤེས་སེམས་ཅན་གྱི་ཁམས་ཐམས་ཅད་རབ་ཏུ་ཤེས་པ་དང་། མངོན་པར་ཤེས་པ་ཐམས་ཅད་ལས་གྱེན་དུ་འཕགས་པའི་ཡེ་ཤེས་མངོན་པར་ཆགས་པའི་སྤྱོད་

75-1-194b

ཡུལ་གྱི་མཐར་ཐུག་པ་དང་། གནས་མེད་པ་ལ་གཞོལ་པའི་ཡེ་ཤེས་གནས་ཐམས་ཅད་རབ་ཏུ་ཤེས་པ་དང་། ཀུན་ནས་ཉོན་མོངས་པ་མེད་པའི་ཡེ་ཤེས་ཀུན་ནས་ཉོན་མོངས་པ་ཐམས་ཅད་རབ་ཏུ་ཤེས་
པ་དང་། མི་ཟད་པའི་མཐར་ཕྱིན་པའི་ཡེ་ཤེས་ཟད་པ་ཐམས་ཅད་རབ་ཏུ་ཤེས་པ་དང་། ཆོས་ཀྱི་དབྱིངས་ལ་གཞོལ་བའི་ཡེ་ཤེས་འཇིག་རྟེན་གྱི་ཁམས་ཐམས་ཅད་དུ་ལུས་ཡོངས་སུ་སྟོན་པ་དང་། བརྗོད་
པ་དང་ཚིག་དང་། སྒྲ་དང་དབྱངས་དང་བྲལ་བའི་ཡེ་ཤེས་སྒྲ་དབྱངས་བརྗོད་དུ་མེད་པ་རབ་ཏུ་བརྗོད་པ་དང་། རང་བཞིན་གཅིག་པའི་ཡེ་ཤེས་རང་བཞིན་མེད་པ་རབ་ཏུ་རྟོགས་པ་དང་། སྤྱོད་ཡུལ་གཅིག་ལ་
ཞུགས་པའི་ཡེ་ཤེས་སྤྱོད་ཡུལ་ཐ་དད་པ་ཡོངས་སུ་སྟོན་པས། བརྗོད་པ་ཆེན་པོའི་བྱིན་གྱི་བརླབ་ཡང་དག་པར་སྟན་པའི་ཕྱིར་བརྗོད་དུ་མེད་པའི་ཆོས་ཐམས་ཅད་མངོན་པར་རྫོགས་པར་འཚང་རྒྱ་བར་
བྱའོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བའི་ཕྱིར་ཐམས་ཅད་མཁྱེན་པ་ཉིད་ཀྱིས་ཆེན་པོ་མངོན་པར་རྫོགས་པར་འཚང་རྒྱ་བར་བྱའོ། །ཆོ་འཕྲུལ་ཆེན་པོ་དང་རྣམ་
པར་འཕྲུལ་པའི་ཆོ་འཕྲུལ་ཡང་འགྲོ་བ་ཐམས་ཅད་དུ་བསྟན་པར་བྱའོ་སྙམ་པ་འདི་ནི་ཞུམ་པ་མེད་པའི་སེམས་བསྐྱེད་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་
རྣམས་ཀྱི་ཞུམ་པ་མེད་པའི་སེམས་བསྐྱེད་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ལ་ཞུམ་པ་མེད་པ་བླ་ན་མེད་པ་ཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་རི་བོ་ལྟ་བུ་སྟེ། བཅུ་གང་ཞེ་ན། ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་ཐམས་ཅད་མཁྱེན་པའི་

75-1-195a

ཆོས་ཡིད་ལ་བྱ་བས་རྟག་ཏུ་རྒྱུན་མི་འཆད་པར་བརྩོན་པ་ཡིན་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་དང་པོའོ། །ཀྱེ་རྒྱལ་
བའི་སྲས་གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་མི་དམིགས་ཤིང་ཆོས་ཐམས་ཅད་རང་བཞིན་གྱིས་སྟོང་པར་རྣམ་པར་བལྟ་བ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཏུ་ལྷག་པའི་བསམ་པ་རི་བོ་ལྟ་བུ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བསྐལ་པ་མཐའ་དང་དབུས་མེད་པར་ཆོས་དཀར་པོའི་ཆོས་ཐམས་ཅད་ཀྱི་སྤྱོད་པ་དང་ལྡན་པས་
སེམས་བསྐྱེད་པས་བྱང་ཆུབ་སེམས་དཔའི་སྤྱད་པ་སྤྱོད་ཅིང་ཆོས་དཀར་པོ་ཡང་དག་པར་བླངས་པ་ཐམས་ཅད་ལ་ནན་ཏན་དུ་བྱེད་པས་དེ་བཞིན་གཤེགས་པའི་ཡེ་ཤེས་ཚད་མེད་པ་ཡང་ཁོང་དུ་ཆུད་པར་བྱེད་
པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་ཆོས་ཐམས་ཅད་
ཀྱིས་དགེ་བའི་བཤེས་གཉེན་ལ་ཚུལ་དང་འདྲ་བའི་རིམ་གྲོ་བྱེད་ཅིང་རེ་བ་མེད་པའི་སེམས་བསྐྱེད་པ་ཆོས་རྐུ་བ་དང་བྲལ་བས་ནན་ཏན་དུ་བྱེད་དེ། གཞན་དུ་ན་འདི་ལ་བདག་གིས་དེ་བས་ཀྱང་རིམ་གྲོ་དང་བཀུར་སྟི་
རྒྱ་ཆེན་པོ་བསྐྱེད་པར་བྱའོ། །འདི་ལ་ཡོངས་སུ་གཏོང་བ་ཐམས་ཅད་ཀྱང་དབུལ་བར་བྱའོ། །སྙམ་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་བཞི་པའོ། །
ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་ཅན་ཐམས་ཅད་ལ་སྡུག་བསྔལ་གྱི་རྣམ་པ་བཟོད་པར་བྱེད་དེ། ལུས་ལ་གནོད་པ་དང་། སྲོག་ལ་བབ་པ་ཡང་ཉམས་སུ་ལེན་ཅིང་གཤེ་བ་དང་། 

75-1-195b

མི་སྙན་དུ་ཟེར་བ་དང་སྡིག་པ་དང་། སྨོད་པ་དང་ཁྱད་དུ་བསོད་པ་ཐམས་ཅད་ཀྱང་བཟོད་པར་བྱེད་དེ། དེའི་རྒྱུས་ཉམས་པར་མི་འགྱུར་འཁྲུག་པར་མི་འགྱུར། དཀྲུག་པ་དང་རྣམ་པར་དཀྲུག་པར་མི་བྱེད་དེ། དེའི་
རྒྱུས་སེམས་ཅན་རྣམས་ལ་སྙིང་རྗེ་ཆེན་པོའི་གོ་ཆ་བགོས་པ་ཡང་ཡོངས་སུ་མི་འདོར་རྒྱུན་མི་གཅོད་ཅིང་དེ་བས་ཀྱང་ཤས་ཆེར་སྙིང་རྗེ་ཆེན་པོའི་རྣམ་པར་འཕེལ་བར་བྱེད་དེ། རྒྱུན་མི་བཅོད་དེ། ཀྱེ་རྒྱལ་
བའི་སྲས་དེ་ཅིའི་ཕྱིར་ཞེ་ན། དེ་ནི་བྱང་ཆུབ་སེམས་དཔའ་དེ་ཆོས་ཐམས་ཅད་ཡང་དག་པ་ཇི་ལྟ་བ་བཞིན་དུ་འབྱུང་བའི་བཏང་སྙོམས་དང་། དེ་བཞིན་གཤེགས་པའི་ཆོས་ཐམས་ཅད་རབ་ཏུ་རྟོགས་པའི་
བཟོད་པ་དང་། ངེས་པའི་དབང་དང་ལྡན་པའི་ཕྱིར་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་
དཔའ་བསོད་ནམས་ཀྱིས་དབང་བསྒྱུར་བ་ཆེན་པོ་དང་ལྡན་པ་ཡིན་ཏེ། ལྷ་ལ་དབང་བསྒྱུར་བ་དང་། མི་ལ་དབང་བསྒྱུར་བ་དང་། གཟུགས་ལ་དབང་བསྒྱུར་བ་དང་སྟོབས་ལ་དབང་བསྒྱུར་བ་དང་། འཁོར་ལ་
དབང་བསྒྱུར་བ་དང་འདོད་པ་ལ་དབང་བསྒྱུར་བ་དང་། རྒྱལ་སྲིད་ལ་དབང་བསྒྱུར་བ་དང་། དབང་ཕྱུག་ལ་དབང་བསྒྱུར་བ་དང་། བསམ་གཏན་ལ་དབང་བསྒྱུར་བ་དང་། ཤེས་རབ་ལ་དབང་བསྒྱུར་བ་ཆེན་པོ་དང་
ལྡན་པ་ཡིན་ཏེ། དེ་རྒྱལ་སྲིད་ཀྱི་བདེ་བའི་དབང་དུ་མི་འགྱུར། ལོངས་སྤྱོད་ཀྱི་བདེ་བའི་དབང་དུ་མི་འགྱུར། འཁོར་གྱི་བདེ་བའི་དབང་དུ་མི་འགྱུར་ཏེ། གཞན་དུ་ན་ཆོས་འདོད་པ་ཆོས་ལ་གཞོལ་བ་ཆོས་
ལ་འབབ་པ། ཆོས་ཀྱི་མཐར་ཐུག་པ། ཆོས་ལ་བརྟེན་པ་ཆོས་ལ་སྐྱབས་ཚོལ་བ། ཆོས་ལ་དཔུང་གཉེན་ཚོལ་བ་ཆོས་ལ་གནས་པ། ཆོས་ལ་དོན་དུ་གཉེར་བ། ཆོས་ལ་མངོན་པར་དགའ་བ། 

75-1-196a

ཆོས་ལ་ཚོལ་བ་ཡིན་ཏེ། ཆོས་ཉིད་ལ་བསམ་གཏན་འཆའ་ཞིང་གནས་པ་ཡིན། དེ་རྣམ་པ་དེ་ལྟ་བུའི་བདེ་བའི་བྱེ་བྲག་དང་། འགྲོགས་པས་བདུད་ཀྱི་ཡུལ་ལ་གནས་པ་མ་ཡིན། 
ཀྱེ་རྒྱལ་བའི་སྲས་དེ་ཡང་ཅིའི་ཕྱིར་ཞེ་ན། དེ་ནི་བྱང་ཆུབ་སེམས་དཔས་སྔོན་སེམས་ཅན་ཐམས་ཅད་བདག་གིས་བདུད་ཀྱི་ཡུལ་ལས་རྣམ་པར་བཟློག་པར་བྱའོ། །སངས་རྒྱས་ཀྱི་ཡུལ་ལ་
དགོད་པར་བྱའོ། །ཞེས་སེམས་སྐྱེད་པའི་ཕྱིར་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་
དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བརྩོན་འགྲུས་འདི་ལྟ་བུར་བརྩམས་ཏེ་སྐལ་པ་གྲངས་མེད་པར་བྱང་ཆུབ་སེམས་དཔའི་སྤྱད་པ་སྤྱོད་ཀྱང་དེ་རིང་ཁོ་ན་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་བཟོད་ཞུགས་པ་ཙམ་དུ་འཇིགས་སྟེ། བྱང་ཆུབ་སེམས་དཔའི་སྤྱོད་པས་མི་འཇིགས་མི་སྐྲག་སྐྲག་པར་མི་འགྱུར་ཞིང་མི་འཇིགས་པ་འདི་ལྟ་བུ་དང་ལྡན་པ་ཡིན་ཏེ། དེ་རིང་ཁོ་ན་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འགྱུར་བ་སྙམ་དུ་འཛིན་པས་དེ་ཕྱིན་ཅད་ཀྱང་འདི་ལྟར་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཕྱིར་སྐལ་པ་ཚད་མེད་པར་བྱང་ཆུབ་སེམས་དཔའི་སྤྱད་པ་
སྤྱོད་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་ཅན་ཕ་རོལ་དང་གང་ཟག་ཕ་རོལ་ཏུ་
མ་ཡིན་པ་ཅང་ཤེས་མ་ཡིན་པ། གདུལ་དཀའ་བ་གོས་དཀའ་བ། བྱས་པ་མི་བཟོ་བ། བྱས་པ་མི་དྲན་པ་ཤེས་ནས་དེ་དག་རྣམ་པར་བཟློག་པའི་ཕྱིར་གོ་ཆ་ཆེན་པོ་བགོས་ཏེ། སེམས་ཅན་ཐམས་ཅད་ཀྱི་སེམས་ལ་

75-1-196b

དབང་བསྒྱུར་བ་ལའང་བསམ་པའི་སྤྱོད་ཡུལ་ཇི་ལྟ་བ་བཞིན་དུ་གནས་པ་ཡིན་ཏེ། སེམས་ཅན་འཁྲུག་བས་སྐྱོ་བར་མི་འགྱུར་ཞིང་། སེམས་ཅན་ཕ་རོལ་ཀྱི་ཉོན་མོངས་པས་ཕྱིར་མི་ལྡོག་པར་མི་འགྱུར་བ་འདི་ནི་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འདི་ལྟ་བུ་ཞིག་བདག་གི་བྱང་ཆུབ་སེམས་དཔའི་སྤྱོད་པ་ཡང་དག་པར་བསྒྲུབ་པར་འགྱུར་
རོ་ཞེས་བྱ་བར་སུ་འང་སྐབས་འབྱེད་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ་གཞན་དུ་ན་བདག་ཅིག་པུས་ཕྱི་མའི་མཐའི་མུར་ཐུག་པའི་སྐལ་པར་བྱང་ཆུབ་སེམས་དཔའི་སྤྱོད་པ་སྤྱད་པར་
བྱའོ། །རང་གི་རྒྱུད་འདི་ཉིད་ལས་སངས་རྒྱས་ཀྱི་ཆོས་ཐམས་ཅད་ཡང་དག་པར་བསྒྲུབ་པར་བྱའོ། །སེམས་བསྐྱེད་པ་ལ་རག་ལས་པར་བླ་ན་མེད་པ་ཡང་དག་པར་རྫོག་པའི་བྱང་ཆུབ་རྟོགས་པར་བྱ་སྟེ་བྱང་ཆུབ་
ཏུ་སེམས་བསྐྱེད་པར་བྱའོ། །རང་གི་རྒྱུད་རྣམ་པར་སྦྱང་བར་བྱའོ། །གཞན་གྱི་རྒྱུད་རྣམ་པར་སྦྱང་བར་བྱའོ། །རང་གི་ཡུལ་ཁོང་དུ་ཆུད་པར་བྱའོ། །གཞན་གྱི་ཡུལ་ཁོང་དུ་ཆུད་པར་བྱའོ། །འདས་པ་དང་མ་བྱོན་
པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་དང་ཡུལ་གཅིག་ཏུ་འགྱུར་བར་བྱའོ། །སྙམ་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་དགུ་པའོ། །ཀྱེ་
རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་ཆོས་གང་བྱང་ཆུབ་སེམས་དཔའི་སྤྱད་པ་སྤྱོད་པ་དེ་ལྟ་བུའི་ཆོས་ཀྱང་རྗེསུ་མི་མཐོང་ངོ་། །ཆོས་གང་བྱང་ཆུབ་སེམས་དཔའི་སྤྱོད་པ་ཡོངསུ་རྫོགས་པར་བྱེད་
པ་དེ་ལྟ་བུའི་ཆོས་ཀྱང་རྗེསུ་མི་མཐོང་ངོ་། །ཆོས་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་པ་འམ། འཚང་རྒྱ་བར་འགྱུར་བ་དེ་ལྟ་བུའི་ཆོས་ཀྱང་རྗེསུ་མི་མཐོང་ངོ་། །

75-1-197a

གང་གི་ཆོས་བསྟན་པ་དང་སྟོན་པ་དང་སྟོན་པར་འགྱུར་བ་དེ་ལྟ་བུའི་ཆོས་ཀྱང་རྗེསུ་མ་མཐོང་ངོ་། །དེ་ལ་སྟོན་པར་བྱེད་པ་དེ་ཡང་མི་དམིགས་ལ་ཆོས་སྟོན་པ་ཉིད་ཀྱང་མི་དམིགས་ཏེ། འོན་ཀྱང་
བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་སྨོན་ལམ་ཕྱིར་བཟློག་པར་མི་བྱེད་དོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། འདི་ལྟ་སྟེ་ཆོས་ཐམས་ཅད་མི་དམིགས་པའི་
སྤྱོད་པས་ཆོས་ཐམས་ཅད་ཡོངསུ་བཙལ་བ་དེ་ལྟ་བུས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འབྱུང་བར་འགྱུར་ཏེ། དེ་ནི་གཉེན་པོ་ཡོངས་སུ་སྦྱང་བ་དང་། ཤེས་རབ་ཡོངས་སུ་རྫོགས་པར་བྱ་བའི་
ཕྱིར་ལས་དང་དགེ་བའི་རྩ་བ་དེ་བས་ཀྱང་ཤས་ཆེར་ཡང་དག་པར་བསྡུད་དོ། །དགེ་བའི་རྩ་བ་དང་ལས་ཐམས་ཅད་ཡང་དག་པར་བསྡུས་པས་སེམས་ཀྱི་སྐད་ཅིག་རེ་རེ་ཞིང་ཤིན་ཏུ་ཤས་ཆེ་བར་རྣམ་པར་འཕེལ་ཏེ། 
དེ་ལ་གལ་ཏེ་ཆོས་འདི་དག་ཐམས་ཅད་དེ་ལྟ་བུར་དཔེར་ན། བདག་ཀྱང་སུ་ཞིག་གི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་སྙམ་པའི་འཇིགས་པ་མེད་སྡང་བ་མེད་དེ། འདི་ནི་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་ལྷག་པའི་བསམ་པ་རི་བོ་ལྟ་བུ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་རི་བོ་ལྟ་བུ་སྟེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་ཐུགས་རི་བོའི་རྒྱལ་པོ་ལྟ་བུ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་
འདི་དག་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱི་འཇུག་པ་རྒྱ་མཚོ་ལྟ་བུར་སྟེ། བཅུ་གང་ཞེ་ན། འདི་ལྟར་སེམས་ཅན་གྱི་ཁམས་ཐམས་ཅད་

75-1-197b

ཚད་མེད་པར་འཇུག་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འཇིག་རྟེན་གྱི་
ཁམས་འབྱམ་ཀླས་པ་ལ་རྟོག་པ་མེད་པ་དང་། རྣམ་པར་རྟོག་པ་མེད་པ་ལ་གནས་པ་འཇུག་པ་མེད་པར་ཞུགས་པ་ཡིན་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་
འཇུག་པ་རྒྱ་མཚོ་ལྟ་བུ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔས་ནམ་མཁའི་དབྱིངས་ཚད་མེད་པ་ཐམས་ཅད་ཡོངས་སུ་སྦྱངས་ཤིང་ནམ་མཁའ་ལ་སྒྲིབ་པ་མེད་
པའི་ཚུལ་གྱི་ཕྱོགས་ཀྱི་དྲ་བ་རྣམ་པར་ཕྱེ་བ་ཐམས་ཅད་མཉམ་པ་ཉིད་དུ་རྟོགས་པ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་གསུམ་པའོ། །
ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་ཆོས་ཀྱི་དབྱིངས་ཁོང་དུ་ཆུད་པར་བྱ་བ་ལ་ཆགས་པ་མེད་པར་འཇུག་པའི་ཚུལ་དང་། ཆད་པ་མེད་པར་འཇུག་པའི་ཚུལ་དང་། རྟག་པ་མེད་པར་འཇུག་པའི་
ཚུལ་དང་། ཚད་མེད་པར་འཇུག་པའི་ཚུལ་དང་། འཇུག་པ་མེད་པར་འཇུག་པའི་ཚུལ་དང་། ལྡོག་པ་མེད་པར་འཇུག་པའི་ཚུལ་དང་། འཇུག་པ་ཐམས་ཅད་ཡོངས་སུ་ཤེས་པའི་ཚུལ་གྱིས་ཤིན་ཏུ་ཞུགས་པ་ཡིན་ཏེ། འདི་ནི་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་དགེ་བའི་རྩ་བ་ཐམས་ཅད་ཡང་དག་པར་སྡུད་ཅིང་ཡོངས་སུ་སྩོགས་ཏེ། 
འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་ཐམས་ཅད་དང་། བྱང་ཆུབ་སེམས་དཔའ་དང་ཆོས་སྨྲ་བ་དང་། ཉན་ཐོས་དང་། རང་སངས་རྒྱས་རྣམས་དང་། སོ་སོའི་སྐྱེ་བོ་ཐམས་ཅད་ལ་

75-1-198a

དགེ་བའི་རྩ་བ་ཇི་སྙེད་ཅིག་བྱས་པ་དང་། བྱེད་པ་དང་བྱེད་པར་འགྱུར་བ་དང་། དགེ་བའི་རྩ་བ་གང་གིས་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་མངོན་པར་སངས་རྒྱས་པ་དང་། འཚང་རྒྱ་བ་དང་། འཚང་རྒྱ་བར་འགྱུར་བ་དང་། ཆོས་གང་འདས་པ་དང་མ་བྱོན་པ་དང་། ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱིས་བསྟན་
པ་དང་། སྟོན་པ་དང་བསྟན་པར་འགྱུར་བ་དང་། སེམས་ཅན་ཇི་སྙེད་ཅིག་ཆོས་བསྟན་པ་དེ་དག་ལ་གྲུབ་པ་དང་། འགྲུབ་པ་དང་འགྲུབ་པར་འགྱུར་བ་དང་། སེམས་ཅན་ཇི་སྙེད་ཅིག་གདུལ་བ་དང་། འདུལ་བ་དང་། འདུལ་བར་
འགྱུར་བ་དེ་ལྟ་བུའི་དགེ་བའི་རྩ་བ་ཐམས་ཅད་རབ་ཏུ་ཤེས་སོ། །མོས་པར་བྱེད་དོ། །རྗེས་སུ་ཡི་རང་བར་བྱེད་དོ། །དགེ་བའི་རྩ་བ་ཡོངས་སུ་བཙལ་བས་ཀྱང་སྐྱོ་བར་མི་བྱེད། སྐྱོ་བ་མི་སྐྱེད་དེ། འདི་ནི་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འདས་པའི་བསྐལ་པ་ལ་འཇུག་སྟེ། སེམས་བསྐྱེད་པ་རེ་རེས་ཀྱང་བསྐལ་
པ་བརྗོད་དུ་མེད་པ་ལ་འཇུག་གོ། །བསྐལ་པ་རེ་རེ་ལ་ཡང་སངས་རྒྱས་སྐྱེ་བ་ཁྲག་ཁྲིག་བརྒྱ་འམ། ཁྲག་ཁྲིག་ཕྲག་སྟོང་ངམ། ཁྲག་ཁྲིག་བརྒྱ་ཕྲག་སྟོང་ངམ། སངས་རྒྱས་སྐྱེ་བ་ཚད་མེད་པ་དང་། གྲངས་མེད་པ་
དང་། བསམ་གྱིས་མི་ཁྱབ་པ་དང་། མཚུངས་པ་མེད་པ་དང་། གཞལ་དུ་མེད་པ་དང་། དཔག་ཏུ་མེད་པ་དང་། མཐའ་ཡས་པ་དང་། མུ་མེད་པ་དང་། ས་མཚམས་མེད་པ་དང་། བརྗོད་དུ་མེད་པ་ལ་འཇུག་གོ། །
སངས་རྒྱས་སྐྱེ་བ་གྲངས་དང་བགྲང་བ་ལས་འདས་པ་ལ་འཇུག་ཅིང་ཤེས་པར་བྱེད་དོ་སངས་རྒྱས་བཅོམ་ལྡན་འདས་དེ་དག་གི་འཁོར་གྱི་དཀྱིལ་འཁོར་ཡང་ཁོང་དུ་ཆུད་པར་བྱེད་དེ། བྱང་ཆུབ་སེམས་དཔའི་

75-1-198b

ཚོགས་དང་། ཉན་ཐོས་ཀྱི་དགེ་འདུན་དང་། ཆོས་སྟོན་པ་དང་། སེམས་ཅན་འདུལ་བ་དང་། སྐུ་ཚེའི་ཚད་དང་། བྱིན་གྱིས་བརླབས་དང་། བསྟན་པ་གནས་པའི་རིམ་པ་ལ་འང་འཇུག་གོ། །བསྐལ་པ་གཅིག་ལ་ཇི་ལྟ་
བར་ཞུགས་པ་དེ་བཞིན་དུ་བསྐལ་པ་ཐམས་ཅད་ལ་འཇུག་ན་སངས་རྒྱས་མི་བཞུགས་པ་དང་། སངས་རྒྱས་མ་བྱུང་བའི་བསྐལ་པ་ལྟ་ཅི་སྨོས་ཏེ། བསྐལ་པ་གང་ལ་སེམས་ཅན་གང་གིས་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་དགེ་བའི་རྩ་བ་བསྐྱེད་པ་དང་། སེམས་ཅན་གང་གིས་དགེ་བའི་རྩ་བ་ཡོངས་སུ་སྨིན་པར་བྱས་པ་དང་། སེམས་ཅན་གང་གིས་མ་བྱོན་པའི་སངས་རྒྱས་མཐོང་བར་དགེ་
བའི་རྩ་བ་ཡོངས་སུ་སྨིན་པར་བྱས་པ་དེ་དག་ཀྱང་བྱང་ཆུབ་སེམས་དཔས་རབ་ཏུ་ཤེས་ཏེ། དེ་ལྟར་འཇུག་པས་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པ་ལ་འཇུག་ཅིང་རྟོག་ཀྱང་སྔོན་ཀྱི་བསྐལ་པའི་
དུས་ལ་འཇུག་པས་ངོམས་པར་མི་འགྱུར་བ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་
དཔའ་མ་འོངས་པའི་བསྐལ་པ་ལ་འཇུག་ཅིང་། རྣམ་པར་དཔྱོད་ལ་སེམས་ཤིང་རྟོག་སྟེ། མ་འོངས་པའི་དུས་ཀྱི་བསྐལ་པ་གང་དང་གང་ནི་སངས་རྒྱས་དང་བཅས་པར་འགྱུར། བསྐལ་པ་གང་དང་གང་
ནི་སངས་རྒྱས་མི་བཞུགས་པར་འགྱུར། བསྐལ་པ་དེ་དག་ལ་འང་སངས་རྒྱས་བཅོམ་ལྡན་འདས་ནི་ཇི་སྙེད་ཅིག་འབྱུང་། དེ་བཞིན་གཤེགས་པ་དེ་དག་གི་མཚན་ནི་ཅི་ཞེས་བྱ་བར་འགྱུར། འཇིག་རྟེན་གྱི་ཁམས་
ནི་གང་དུ། མིང་ནི་ཅི་ཞེས་བྱ་བ་ཞིག་དུ་སེམས་ཅན་ནི་ཇི་སྙེད་ཅིག་ཡོངས་སུ་སྨིན་པར་མཛད་པར་འགྱུར། དེ་བཞིན་གཤེགས་པ་དེ་དག་ནི་སྐུ་ཚེའི་ཚད་ཇི་ཙམ་དང་ལྡན་པ་ཞིག་ཏུ་འགྱུར་ཞེས་བསྐལ་པ་གཅིག་ནས་

75-1-199a

གཅིག་ཏུ་བརྒྱུད་པ་དང་། གཅིག་ནས་གཅིག་ཏུ་འབྲེལ་པ་ཐམས་ཅད་ལ་རྟོག་སྟེ། དེ་ལྟར་འཇུག་ཅིང་རྟོག་པས་བསྐལ་པ་བརྗོད་དུ་མེད་པ་ཟད་པར་བྱེད་ཀྱང་ཕྱི་མའི་མཐའི་མུར་ཐུག་པའི་དུས་ལ་འཇུག་པས་
ངོམས་པར་མི་འགྱུར་བ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་གྱིས་འཇུག་པ་རྒྱ་མཚོ་ལྟ་བུ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ད་ལྟར་བྱུང་བའི་དུས་
ལ་འཇུག་ཅིང་རྟོག་སྟེ། ཕྱོགས་སྣ་ཚོགས་ལ་འཇུག་པར་བྱ་བ་དང་། ཕྱོགས་བཅུ་རྣམས་པར་གནས་པ་དང་། ཕྱོགས་ཀྱི་རྒྱུད་བསྟན་པ་མཐའ་ཡས་པ་དང་། ཕྱོགས་ཀྱི་དྲ་བ་དང་། ཕྱོགས་ཀྱི་དྲ་བའི་རྒྱུད་རྣམ་
པར་ཐ་དད་པ་ཐམས་ཅད་བསྟན་པ་དག་ཏུ་སངས་རྒྱས་བཅོམ་ལྡན་འདས་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་པ་དང་། མངོན་པར་འཚང་རྒྱ་བ་དང་། མངོན་པར་རྒྱ་བར་འགྱུར་
བ་དང་། སྙིང་པོ་བྱང་ཆུབ་ཀྱི་ཤིང་དྲུང་དུ་གཤེགས་པ་དང་། བྱང་ཆུབ་ཀྱི་གཞི་ལ་འདུག་པ་དང་། བཞུགས་པ་དང་། བདུད་ཀྱི་དཀྲུགས་མ་རབ་ཏུ་ཕམ་པར་མཛད་པ་དང་། རྣམ་པར་འཚང་རྒྱ་བ་དང་། བཞེངས་པ་དང་གྲོང་
རྡལ་ཏུ་གཤེགས་པ་དང་། ལྷའི་གནས་སུ་ཆོས་སྟོན་པ་དང་། ཆོས་ཀྱི་འཁོར་ལོ་བསྐོར་བ་དང་། སེམས་ཅན་གྱི་ཁམས་རྣམ་པར་འདུལ་བ་དང་། དེ་བཞིན་གཤེགས་པའི་རྣམ་པར་འཕྲུལ་པ་ཡོངས་སུ་
སྟོན་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་གཏོང་བ་དང་། སྐུ་ཚེའི་འདུ་བྱེད་སྤོང་པ་དང་། ཕུང་པོ་མ་ལུས་པའི་མྱ་ངན་ལས་འདས་པར་ཡོངས་སུ་མྱ་ངན་ལས་འདས་པ་དང་། ཆོས་
ཀྱི་ཚུལ་ཡང་དག་པར་བགྲོ་བ་དང་། བསྟན་པ་ཡང་དག་པར་འཛིན་པ་དང་། དམ་པའི་ཆོས་གསལ་བར་བྱེད་པ་དང་། དེ་བཞིན་གཤེགས་པའི་མཆོད་རྟེན་རྒྱན་གྱི་རྒྱན་པར་བྱེད་པ་དང་། དེ་བཞིན་གཤེགས་པའི་མཆོད་

75-1-199b

རྟེན་ལ་མཆོད་པ་བྱེད་པ་དང་། འཇིག་རྟེན་གྱི་ཁམས་ཐམས་ཅད་དུ་མཆོད་རྟེན་གྱི་རྒྱན་ཡིད་ལ་བྱེད་པ་དག་ལ་སེམས་ཤིང་རྣམ་པར་སེམས་ལ་ཡིད་ལ་བྱེད་དེ། དེ་ལྟ་བུར་འཇུག་པས་སེམས་བསྐྱེད་པ་རེ་རེ་ལ་ཡང་
འཇིག་རྟེན་གྱི་ཁམས་བརྗོད་དུ་མེད་པ་ལ་འཇུག་ཅིང་སེམས་ཅན་ཐམས་ཅད་ཀྱང་རྟོགས་པར་བྱེད་པ་དང་། སངས་རྒྱས་བཅོམ་ལྡན་འདས་ཀྱང་མཐོང་བར་བྱེད། དམ་པའི་ཆོས་ཀྱང་ཐོས་པར་བྱེད་ཐོས་ནས་ཀྱང་ཀུན་
ཆུབ་པར་བྱེད། དྲན་པས་ཡོངས་སུ་འཛིན། བློ་གྲོས་ཀྱིས་རྣམ་པར་བྱེད། རྟོགས་པས་རྣམ་པར་འཕེལ་བར་བྱེད་དེ། བློས་ཕྱོགས་བཅུར་ཚད་མེད་པར་རྒྱས་པར་བྱེད་ཀྱང་སངས་རྒྱས་ཀྱི་ཆོས་ལ་མགོ་རྨོངས་པར་མི་
འགྱུར་རོ། །དེ་ཅིའི་ཕྱིར་ཞེ་ན། རྨི་ལམ་ལྟ་བུར་རྣམ་པར་སྒོམ་པའི་ཕྱིར། དེ་བཞིན་གཤེགས་པ་དེ་དག་ལ་འང་མཆོད་ཅིང་རིམ་གྲོར་བྱ་བ་ཐམས་ཅད་བྱེད་པས་དེ་བཞིན་གཤེགས་པ་དེ་དང་དེ་དག་གི་ཞབས་ཀྱི་དྲུང་དུ་བདག་
ཉིད་དེ་བཞིན་གཤེགས་པ་ལ་མཆོད་ཅིང་རིམ་གྲོ་བྱེད་པས་བརྩོན་པར་སྟོན་ཀྱང་བདག་གི་ལུས་ལ་ཡང་མངོན་པར་ཆགས་པ་མེད་དེ། དེ་བཞིན་གཤེགས་པའི་སྐུ་ལ་ཡང་མ་ཡིན། འཇིག་རྟེན་གྱི་ཁམས་ལ་ཡང་མ་
ཡིན། ཆོས་མཉན་པ་ལ་ཡང་མ་ཡིན། བསྐལ་པའི་གྲངས་ལ་འཇུག་པ་ལ་ཡང་མ་ཡིན། ད་ལྟར་བྱུང་བའི་སངས་རྒྱས་མཐོང་བར་ངོམས་པར་ཡང་མི་འགྱུར་ལ། ཆོས་མཉན་པས་ཀྱང་མ་ཡིན། འཇིག་རྟེན་
གྱི་ཁམས་རྣམ་པར་བརྟགས་པས་ཀྱང་མ་ཡིན། བསྐལ་པའི་གྲངས་ལ་འཇུག་པས་ཀྱང་མ་ཡིན་ཏེ། འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་བརྒྱད་པའོ། །
ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པར་སངས་རྒྱས་བཅོམ་ལྡན་འདས་རྣམས་ལ་རིམ་གྲོར་བྱེད། བཀུར་བསྟི་བྱེད་མཆོད་པ་བྱེད་དེ། བསྐལ་

75-1-200a

པ་རེ་རེ་ལ་ཡང་བརྗོད་དུ་མེད་པའི་ཡང་སངས་རྒྱས་བཅོམ་ལྡན་འདས་ལ་རིམ་གྲོར་བྱེད། བཀུར་བསྟི་བྱེད་མཆོད་པ་བྱེད་ཅིང་། བདག་གི་ལུས་ཀྱི་སྐྱེ་བ་དང་། ཤི་འཕོ་ཡོངས་སུ་བསྟན་པས་ཁམས་
གསུམ་ཐམས་ཅད་ལས་འདས་པའི་མཆོད་པས། དེ་བཞིན་གཤེགས་པ་ཉན་ཐོས་ཀྱི་དགེ་འདུན་དང་བཅས་པ་དང་། བྱང་ཆུབ་སེམས་དཔའི་ཚོགས་ཀྱིས་བསྐོར་བ་ལ་མཆོད་པ་བྱེད་པ་དང་། དེ་བཞིན་
གཤེགས་པ་མྱ་ངན་ལས་འདས་པ་རྣམས་ཀྱི་སྐུ་གདུང་ལ་ཡང་བླ་ན་མེད་པའི་མཆོད་པས་མཆོད་པ་བྱེད་ཅིང་ཡོངས་སུ་གཏོང་བའི་སེམས་བསམ་གྱིས་མི་ཁྱབ་པས་སེམས་ཅན་གྱི་ཁམས་ཐམས་ཅད་
ཤིན་ཏུ་ཚིམ་པར་བྱ་བའི་ཕྱིར་རྣམ་པར་སྨིན་པ་ལ་རེ་བ་མེད་ཅིང་ཕན་གདགས་པ་ལྷུར་བྱ་བ་དང་། ཕན་པར་འདོད་པས་ཡོངས་སུ་བཟུང་བར་སྦྱིན་པ་བྱེད་ཀྱང་སངས་རྒྱས་མཆོད་ཅིང་། རིམ་གྲོར་བྱ་བ་དང་། སེམས་
ཅན་ཐམས་ཅད་ལ་ཡོངས་སུ་གཏང་བ་ཤིན་ཏུ་བཏང་བས་ངོམས་པར་མི་འགྱུར་ཏེ། བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པའི་སངས་རྒྱས་བཅོམ་ལྡན་འདས་རྣམས་ལ་རིམ་གྲོ་བྱ་བ་དང་། སེམས་ཅན་ཉེ་བར་
བསྒྲལ་བ་དང་། བསྟན་པ་ཡོངས་སུ་གཟུང་བ་དང་། དམ་པའི་ཆོས་བརྗོད་པ་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་ཅན་འདུལ་བས་ཀྱང་ངོམས་པར་མི་འགྱུར་བ་འདི་ནི་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་བྱང་ཆུབ་སེམས་དཔའི་གདམས་ངག་དང་། བྱང་ཆུབ་སེམས་དཔའི་བསླབ་
པ་དང་། བྱང་ཆུབ་སེམས་དཔའི་མན་ངག་དང་། བྱང་ཆུབ་སེམས་དཔའི་ནན་ཏན་དང་། བྱང་ཆུབ་སེམས་དཔའི་ཡོངས་སུ་དག་པ་དང་། བྱང་ཆུབ་སེམས་དཔའི་ཡོངས་སུ་སྨིན་པར་བྱ་བ་དང་། བྱང་ཆུབ་

75-1-200b

སེམས་དཔའི་གདུལ་བ་དང་། བྱང་ཆུབ་སེམས་དཔའི་མཉམ་པ་ཉིད་དང་། བྱང་ཆུབ་སེམས་དཔའི་འབྱུང་བ་དང་། བྱང་ཆུབ་སེམས་དཔའི་གཟུངས་ཀྱི་སྒོའི་ལམ་སངས་རྒྱས་བཅོམ་ལྡན་འདས་ཐམས་
ཅད་དང་། བྱང་ཆུབ་སེམས་དཔའ་ཐམས་ཅད་དང་། ཆོས་སྨྲ་བ་ཐམས་ཅད་ལས་ཚོལ་བ་དང་། ཡོངས་སུ་ཚོལ་བ་དང་། འཛིན་པ་དང་། ཀུན་ཆུབ་པར་བྱེད་ཅིང་སེམས་ཅན་ཐམས་ཅད་ཡོངས་སུ་སྡུ་བ་
དང་བསླབ་པ་དང་། གྲུབ་པར་བྱ་བ་དང་། སེམས་ཅན་དེ་དག་ལ་ཆོས་བསྟན་པས་ངོམས་པར་མི་འགྱུར་ཏེ། ཐམས་ཅད་མཁྱེན་པ་ཉིད་དང་ལྡན་པའི་སེམས་བསྐྱེད་པ་སངས་རྒྱས་ཐམས་ཅད་ཀྱི་ཆོས་
ཀྱི་ཚུལ་གྱི་རྗེས་སུ་སོང་བས། བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པར་སེམས་ཅན་བརྗོད་དུ་མེད་པའི་ཡང་བརྗོད་དུ་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་རབ་ཏུ་
གཞོག་པ་དང་། སངས་རྒྱས་ཀྱི་ཆོས་ཐམས་ཅད་ལ་སྤྱོད་ཡང་ངོམས་པར་མི་འགྱུར་བ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་བཅུ་པའོ། །ཀྱེ་རྒྱལ་བའི་སྲས་
བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡེ་ཤེས་ཀྱིས་འཇུག་པ་རྒྱ་མཚོ་ལྟ་བུ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་
ཐམས་ཅད་ཀྱི་ཆོས་ཀྱི་ཡེ་ཤེས་ཆེན་པོ་རྒྱ་མཚོ་ལྟ་བུ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་སྤྱོད་པ་རིན་པོ་ཆེ་ལྟ་བུ་སྟེ། བཅུ་གང་
ཞེ་ན་འདི་ལྟར་སངས་རྒྱས་བཞུགས་པའི་འཇིག་རྟེན་གྱི་ཁམས་གྲངས་མེད་པར་འགྲོ་ཞིང་དེ་བཞིན་གཤེགས་པ་རྣམས་ལྟ་བ་དང་། དེ་དག་ལ་ཕྱག་བྱ་བ་དང་། བསྙེན་བཀུར་བྱེད་པ་འདི་ནི་བྱང་ཆུབ་

75-1-201a

སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་བསམ་གྱི་མི་ཁྱབ་
པའི་སངས་རྒྱས་བཅོམ་ལྡན་འདས་རྣམས་ལ་ཆོས་ཉན་ཅིང་ཐོས་ནས་ཀྱང་འཛིན་ཅིང་ཁོང་དུ་ཆུད་པར་བྱེད་དེ། དྲན་པས་ཡང་དག་པར་འཛིན་པ་དང་། བློ་གྲོས་ཀྱིས་རྣམ་པར་འདས་པ་དང་། རྟོགས་
པས་བཅད་ན་དབྱེ་བར་བྱེད་པ་དང་། བློས་ཕྱོགས་བཅུ་ཚད་མེད་པར་འགེངས་པ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་
གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་འདི་ནས་ཀྱང་འཕོས་པར་མ་གྱུར་ལ་གཞན་དུ་ཡང་ལུས་སྟོན། སངས་རྒྱས་ཀྱི་ཆོས་ལ་འང་མགོ་རྨོངས་པ་
མེད་པ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་
དཔའ་ཆོས་གཅིག་ལ་རྣམ་པར་སྤྱོད་པས་ཆོས་ཐམས་ཅད་ཤེས་ཤིང་ཆོས་ཐམས་ཅད་དོན་གཅིག་པ་དང་། དོན་ཐ་དད་པ་མ་ཡིན་པའི་མཐར་ཐུག་པའི་ཚུལ་གྱིས་དོན་ཐ་དད་པ་ཡང་དག་པར་བསྟན་པ་
ཡང་རབ་ཏུ་ཤེས་པ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་
སེམས་དཔའ་ཉོན་མོངས་པ་རྣམ་པར་བཟློག་པ་ཡང་རབ་ཏུ་ཤེས། ཉོན་མོངས་པའི་རྒྱུན་གཅོད་པ་རབ་ཏུ་ཤེས། ཉོན་མོངས་པ་རྣམ་པར་གཞིལ་བ་ཡང་རབ་ཏུ་ཤེས་ཏེ། ཉོན་མོངས་པ་སྤོང་བ་ལ་ཤིན་ཏུ་

75-1-201b

གནས་ཀྱང་བྱང་ཆུབ་སེམས་དཔའི་སྤྱོད་པ་ལས་ཡང་དག་པའི་མཐའ་མངོན་ཏུ་མི་བྱེད་ཅིང་ཡང་དག་པའི་མཐའ་ཕ་རོལ་ཏུ་ཕྱིན་པའི་མཆོག་ཀྱང་ཐོབ་ལ་ཐབས་མཁས་པའི་བསླབ་པ་ལ་ཤིན་ཏུ་བྱང་
བས། སྔོན་གྱི་སྨོན་ལམ་ཡོངས་སུ་བསྐང་བའི་སྤྱོད་པ་ཡོངས་སུ་རྫོགས་པར་བྱེད་ཀྱང་ལུས་དུབ་པར་མི་འགྱུར་བ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འགྲོ་བ་ཐམས་ཅད་སེམས་ཀྱིས་བརྟགས་པ་ཡུལ་ན་མི་གནས་པ་ཕྱོགས་ན་མི་གནས་པར་
ཤེས་ཤིང་འཇུག་ལ་ཡུལ་དང་གནས་ཀྱང་སྟོན་ཏེ། རྟོག་པ་དང་མངོན་པར་འདུ་བྱེད་པ་འང་མེད་ལ་སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བའི་ཕྱིར་མངོན་པར་འདུ་བྱ་བའི་ས་
ལ་ཡང་སྤྱོད་པ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་
སེམས་དཔའ་ཆོས་ཐམས་ཅད་རང་བཞིན་མེད་པ་དང་། སྣ་ཚོགས་མ་ཡིན་པ་དང་། རྣམ་པ་ཐ་དད་པ་མེད་པ་དང་། གྲངས་མེད་པ་དང་མཚུངས་པ་མེད་པ་དང་། ཁ་དོག་མེད་པ་དང་། མཚན་ཉིད་
མེད་པས་རང་བཞིན་གཅིག་པར་རབ་ཏུ་ཤེས་ཏེ། གཅིག་ཏུ་ཡང་མི་དམིགས་ལ་མང་པོའི་རང་བཞིན་དུ་ཡང་ཡོད་པ་མ་ཡིན་པར་རབ་ཏུ་ཤེས་སྟེ། བྱང་ཆུབ་སེམས་དཔས་ཆོས་འདི་དག་ནི་སངས་རྒྱས་
ཀྱིས་ཆོས་སོ། །འདི་དག་ནི་བྱང་ཆུབ་སེམས་དཔའི་ཆོས་སོ། །འདི་དག་ནི་རང་སངས་རྒྱས་ཀྱི་ཆོས་སོ། །འདི་དག་ནི་ཉན་ཐོས་ཀྱི་ཆོས་སོ། །འདི་དག་ནི་སོ་སོའི་སྐྱེ་བོའི་ཆོས་སོ། །འདི་དག་

75-1-202a

ནི་དགེ་བ་དང་མི་དགེ་བའི་ཆོས་སོ། །འདི་དག་ནི་འཇིག་རྟེན་གྱི་ཆོས་སོ། །འདི་དག་ནི་འཇིག་རྟེན་ལས་འདས་པའི་ཆོས་སོ། །འདི་དག་ནི་ཁ་ན་མ་ཐོ་བ་དང་བཅས་པའི་ཆོས་སོ། །འདི་དག་ནི་
ཁ་ན་མ་ཐོ་བ་མེད་པའི་ཆོས་སོ། །འདི་དག་ནི་ཟག་པ་དང་བཅས་པའི་ཆོས་སོ། །འདི་དག་ནི་ཟག་པ་མེད་པའི་ཆོས་སོ། །འདི་དག་ནི་འདུས་བྱས་ཀྱི་ཆོས་སོ། །འདི་དག་ནི་འདུས་མ་བྱས་ཀྱི་ཆོས་སོ། །
ཞེས་བྱ་བར་རབ་ཏུ་ཤེས་པ་འདི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་བདུན་པའོ། །ཀྱེ་རྒྱལ་བའི་སྲས་གཞན་ཡང་
བྱང་ཆུབ་སེམས་དཔའ་ནི་སངས་རྒྱས་བཅོམ་ལྡན་འདས་རྣམས་ཀྱང་མི་དམིགས། བྱང་ཆུབ་སེམས་དཔའ་ཡང་མི་དམིགས་ཆོས་ཀྱང་མི་དམིགས། སེམས་ཅན་ཡང་མི་དམིགས་ཏེ། འདི་ལྟར་
སེམས་ཅན་ཐམས་ཅད་གདུལ་བ་དང་། ཆོས་ཐམས་ཅད་རྟོགས་པར་བྱ་བའི་ཕྱིར་སྨོན་ལམ་གྱི་རྒྱུན་ཀྱང་མི་གཅོད་དོ། །དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དེ་ནི་བྱང་ཆུབ་སེམས་དཔའ་སེམས་
ལ་མཁས་པས་སེམས་ཅན་གཞན་གྱིས་རབ་ཏུ་རྟོགས་པ་ལ་མཁས་པ་དང་། སེམས་ཅན་ཐམས་ཅད་ཀྱི་དམིགས་པ་ལ་མཁས་པས། སེམས་ཅན་ཐམས་ཅད་ལ་གདམས་ངག་རྗེསུ་སྟོན་པ་ལ་
མཁས་པ་དང་། སེམས་ཅན་ཐམས་ཅད་ཡོངསུ་མྱ་ངན་ལས་འདས་པར་བྱ་བ་ལ་མཁས་པའི་ཕྱིར་ཏེ། བྱང་ཆུབ་སེམས་དཔའི་སྤྱོད་པ་དེ་ཡང་སྨོན་ལམ་ཡོངས་སུ་རྫོགས་པར་བྱ་བའི་ཕྱིར་སྤྱོད་
པ་འདི་ནི་བྱང་ཆུབ་སེམས་དཔའི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་འདུ་

75-1-202b

ཤེས་ཀྱི་བྱིན་གྱི་བརླབས་ཐམས་ཅད་ལ་མཁས་པས། ཆོས་རབ་ཏུ་སྟོན་ཅིང་རྣམ་པར་འབྱེད་དེ་ཤེས་པར་ཡང་བྱེད་ལ་ཐབས་མཁས་པས་མྱ་ངན་ལས་འདས་པ་ཡང་ཡོངས་སུ་སྟོན་ཏེ། 
དེ་ཡང་ཕྱིན་ཅི་ལོག་མེད་པ་དང་ནོར་བ་མེད་པར་རབ་ཏུ་ཤེས་ཏེ། བྱང་ཆུབ་སེམས་དཔའ་དེས་དེ་བཞིན་ཉིད་མི་གཡོ་བའི་ཕྱིར་ཆོས་ཐམས་ཅད་དུས་གསུམ་མཉམ་པ་ཉིད་ལ་གནས་ཤིང་ཡང་དག་པའི་
མཐའ་ལ་རབ་ཏུ་རྟེན་པར་ཡང་ཡང་དག་པར་ཤེས་ཏེ། སེམས་ཅན་གང་དུལ་བ་འམ་འདུལ་བར་འགྱུར་བ་དེ་ལྟ་བུའི་སེམས་ཅན་གང་ཡང་རྗེས་སུ་མི་མཐོང་ལ། བྱུང་རྒྱལ་དུ་བདག་གིས་བསྐྱེད་དོ་སྙམ་
དུ་འང་མི་སེམས་ཏེ། ཆོས་གང་སྐྱེ་བ་འམ་འགག་པར་འགྱུར་བ་དེ་ལྟ་བུ་མི་དམིགས་ཏེ། ཆོས་ཐམས་ཅད་ལ་མི་གནས་པས་དོན་ཡོད་པར་འགྱུར་བ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ནི་སངས་རྒྱས་བཅོམ་ལྡན་འདས་བསམ་གྱིས་མི་
ཁྱབ་པའི་དེ་བཞིན་གཤེགས་པ་རེ་རེ་ལས་ཀྱང་རྣམ་པ་ཐ་དད་དུ་བགྲང་བའི་ཚུལ་གྱིས་བསྐལ་པ་གྲངས་བ་སྣ་ཚོགས་མིང་ཐ་དད་པ་གཞན་དང་གཞན་བསྐལ་པ་དེ་དང་དེ་དག་ཏུ་བདགས་པའི་བསྐལ་པ་གཅིག་
བཟུང་བ་ནས་བརྗོད་དུ་མེད་པ་ཤིན་ཏུ་བསྟན་པའི་བར་དུ་ལུང་བསྟན་པ་ཉན་ཅིང་། ལུང་བསྟན་པ་དེ་དག་ཐོས་ནས་ཀྱང་བྱང་ཆུབ་སེམས་དཔའི་སྤྱོད་ལམ། དེ་བཞིན་གཤེགས་པའི་ཡེ་ཤེས་བསམ་གྱིས་
མི་ཁྱབ་པ་ལ་འཁོར་བ་མེད་ཅིང་མགོ་རྨོངས་པ་མེད་ལ་ལུང་བསྟན་པ་དེ་དག་རྣམ་པ་དེ་ལྟ་བུར་ཐོས་ནས་ཀྱང་དེ་བཞིན་གཤེགས་པ་གཉིས་སུ་མི་གསུང་བ་དང་བདག་ཉིད་ཀྱི་སྤྱོད་པའི་མཐུ་དང་སྨོན་ལམ་

75-1-203a

གྱི་ཁྱད་པར་གྱིས་སེམས་ཅན་ཇི་ལྟར་སྨིན་པར་བྱས་པ་རྣམས་ཀྱི་སྨོན་ལམ་དེ་དག་ཐམས་ཅད་ཆོས་ཀྱི་དབྱིངས་ཁོང་དུ་ཆུད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་
སུ་རྫོགས་པར་བྱེད་པ་འདི་ནི་བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་རྣམ་པར་སྤྱོད་པ་རིན་པོ་ཆེ་ལྟ་བུ་བཅུ་པའོ། །ཀྱེ་རྒྱལ་བའི་སྲས་པོ་དེ་དག་ནི་བྱང་
ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་རྣམ་པར་སྤྱོད་པ་རིན་པོ་ཆེ་ལྟ་བུ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་
རིན་པོ་ཆེ་ཆེན་པོ་བླ་ན་མེད་པར་འཚང་རྒྱ་བར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་སྟེ། 
བཅུ་གང་ཞེ་ན་ཀྱེ་རྒྱལ་བའི་སྲས་འདི་ལ་ཆོས་ཐམས་ཅད་མཐའ་ཡས་པ་ཡིན་ཡང་བྱང་ཆུབ་སེམས་དཔའ་ནི་འདི་ལྟར་ཆོས་ཐམས་ཅད་དུས་གསུམ་མ་ལུས་པར་ཤེས་པས་མངོན་པར་རྫོགས་
པར་འཚང་རྒྱ་བར་བྱའོ་སྙམ་དུ་སེམས་བསྐྱེད་པ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་དང་པོའོ། །ཀྱེ་རྒྱལ་བའི་སྲས་གཞན་ཡང་སྐྲའི་རྩེ་མོའི་སྒོ་དང་། སྒོ་རེ་རེ་ལ་ཡང་སེམས་
ཅན་མཐའ་ཡས་ཏེ་མུ་མེད་པས། ཆོས་ཀྱི་དབྱིངས་ཐམས་ཅད་ཀྱི་སེམས་ཅན་ལྟ་སྨོས་ཀྱང་ཅི་དགོས་ན་བྱང་ཆུབ་སེམས་དཔའ་ནི་གོ་ཅ་ཆེན་པོ་བགོས་ཤིང་འདི་སྐད་དུ་སེམས་ཅན་ཐམས་ཅད་མྱ་ངན་
ལས་འདས་པ་ཆེན་པོ་བླ་ན་མེད་པས། ཡོངས་སུ་མྱ་ངན་ལས་བཟླ་བར་བྱའོ་ཞེས་བྱ་བའི་ཚིག་བརྗོད་པ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་གཉིས་པའོ། །ཀྱེ་རྒྱལ་བའི་སྲས་

75-1-203b

གཞན་ཡང་འཇིག་རྟེན་གྱི་ཁམས་རྣམས་ནི་མཐའ་ཡས་མུ་མེད་པ་སྟེ། རིས་མེད་ལས་མཚམས་མེད་པ་ན་བྱང་ཆུབ་སེམས་དཔའ་འདི་ལྟར་སངས་རྒྱས་ཀྱི་ཞིང་ཡོངས་སུ་དག་པར་བྱ་བ་བླ་ན་
མེད་པས་འཇིག་རྟེན་གྱི་ཁམས་ཐམས་ཅད་ཡོངས་སུ་སྦྱང་བར་བྱའོ། །ཞེས་སྨོན་ལམ་མངོན་པར་བསྒྲུབ་ཅིང་དེ་ཡང་ཡང་དག་པ་དང་། བདེན་པར་ཡོངས་སུ་སྦྱོར་བ་འདི་ནི་ཐེག་པ་ཆེན་པོའི་གོ་ཅ་
རྡོ་རྗེ་ལྟ་བུའི་སེམས་བསྐྱེད་པ་གསུམ་པའོ། །ཀྱེ་རྒྱལ་བའི་སྲས་གཞན་ཡང་འགྲོ་བ་ཐམས་ཅད་ནི་མཐའ་ཡས་མུ་མེད་པ་སྟེ་རིས་མེད་ལས་མཚམས་མེད་པ་ལ་བྱང་ཆུབ་སེམས་དཔའ་ནི་
འདི་ལྟར་འགྲོ་བ་ཐམས་ཅད་བླ་ན་མེད་པའི་ཡེ་ཤེས་ཀྱི་སྣང་བ་ཆེན་པོས་སྣང་བར་བྱའོ་ཞེས་ཏེ། དགེ་བའི་རྩ་བ་ཡོངས་སུ་བསྔོ་བ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་བཞི་
པའོ། །ཀྱེ་རྒྱལ་བའི་སྲས་གཞན་ཡང་སངས་རྒྱས་བཅོམ་ལྡན་འདས་རྣམས་ནི་མཐའ་ཡས་མུ་མེད་པ་སྟེ་རིས་མེད་པས་ས་མཚམས་མེད་པ་ན། བྱང་ཆུབ་སེམས་དཔའ་ནི་
དགེ་བའི་རྩ་བ་བསྐྱེད་ཅིང་། འདི་ལྟར་སངས་རྒྱས་བཅོམ་ལྡན་འདས་རྣམས་མཉེས་པར་བྱས་པའི་འོག་ཏུ་བདག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་
རྒྱ་བར་བྱའོ་ཞེས་ཡོངས་སུ་བསྔོ་བ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་བཅོམ་
ལྡན་འདས་རྣམས་ཀྱང་མཐོང་སྟེ། ཆོས་ཀྱང་ཉན་ལ་དགའ་བ་དང་སྤྲོ་བ་བསྐྱེད་ཀྱང་རང་གི་ལུས་ལ་ཡང་མངོན་པར་ཆགས་པར་མི་བྱེད་དེ་བཞིན་གཤེགས་པའི་སྐུ་ལ་ཡང་མངོན་

75-1-204a

པར་ཆགས་པར་མི་བྱེད་ཅིང་། དེ་བཞིན་གཤེགས་པའི་སྐུ་དེ་དག་ཀྱང་ཡོད་པར་ཡང་མི་བྱེད། མེད་པར་ཡང་མི་བྱེད་མེད་པ་མ་ཡིན་པར་ཡང་མི་བྱེད། ཡོད་པ་མ་ཡིན་པར་ཡང་མི་བྱེད། 
དངོས་པོར་ཡང་མི་བྱེད། དངོས་པོ་མེད་པར་ཡང་མི་བྱེད། གཟུགས་སུ་ཡང་མི་བྱེད། མཚན་དུ་ཡང་མི་བྱེད། འབྱུང་བར་མི་བྱེད། འཇིག་པར་མི་བྱེད་དེ་བཞིན་གཤེགས་པའི་སྐུ་དེ་དག་སྐྱེ་བར་ཡང་མི་
བྱེད། འཇིག་པར་ཡང་མི་བྱེད། དེ་བཞིན་གཤེགས་པའི་སྐུ་ལ་དངོས་པོར་ཡང་མི་འཇུག་སྟེ། དངོས་པོ་ཆུད་ཟ་བར་ཡང་མི་བྱེད་དོ། །དེ་ཅིའི་ཕྱིར་ཞེ་ན། དངོས་པོ་ཐམས་ཅད་མ་བཟུང་བའི་ཕྱིར་ཏེ། 
འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སེམས་ཅན་གཞན་དང་གང་ཟག་གཞན་དག་གི་མགོ་བཅད་པར་
འགྱུར་ཏམ། ལག་པ་བཅད་དམ། རྐང་པ་བཅད་དམ། རྣ་བ་དང་སྣ་བཅད་དམ། མིག་ཕྱུང་བར་གྱུར་ཏམ། གཤེ་འམ་མི་སྙན་པར་ཟེར་རམ། རྡེག་གམ་སྡིགས་སམ། སྨོད་དམ་འཆིང་
བ་འམ། ཅོ་འདྲི་འམ་ཐོ་བཙམས་པར་ཡང་མི་བཟོད་ཅིང་། དེའི་རྒྱུས་སེམས་ཁྲོ་བར་མི་འགྱུར། འཁྲུག་པ་དང་རྣམ་པར་འཁྲུག་པར་མི་འགྱུར། གནོད་པར་སེམས་པ་དང་ཁོང་ཁྲོ་བར་མི་
འགྱུར་ཏེ། བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པར་བྱང་ཆུབ་སེམས་དཔའ་སྤྱད་པ་སྤྱོད་ཀྱང་སེམས་ཅན་ཐམས་ཅད་ཡོངས་སུ་གཏོང་བའི་སེམས་མི་བསྐྱེད་དོ། །ཀྱེ་རྒྱལ་
བའི་སྲས་དེ་ལྟར་བྱང་ཆུབ་སེམས་དཔའི་ཆོས་ཐམས་ཅད་མི་གཉིས་པར་རྣམ་པར་སྤྱད་པའི་བསླབ་པ་ལ་སློབ་ཅིང་མི་འཁྲུག་པའི་བསམ་པས་སེམས་ཅན་ཐམས་ཅད་ཀྱིས་

75-1-204b

སྡུག་བསྔལ་ཐམས་ཅད་བདག་གི་ལུས་ཀྱིས་ཉམས་སུ་བླངས་བས་བཟོད་པར་བྱེད་ཅིང་བཏང་སྙོམས་སུ་གནས་པ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་བདུན་པའོ། །
ཀྱེ་རྒྱལ་བའི་སྲས་གཞན་ཡང་མ་འོངས་པའི་དུས་ལ་ནི་མཐའ་མེད་དེ། ཐུག་པ་མེད་ཅིང་རྒྱུན་ཆད་པ་མེད་པ་ཡིན། བྱང་ཆུབ་སེམས་དཔའ་ནི་འདི་ལྟར་མ་འོངས་པའི་བསྐལ་པ་གྲངས་མེད་པ་
ཆོས་ཀྱི་དབྱིངས་ཀྱིས་གཏུགས་པ་ནམ་མཁའི་དབྱིངས་ལྟར་གནས་པ། གང་ཇི་སྙེད་པ་ཡོད་པ་དེ་དག་ཐམས་ཅད་ཀྱིས་འཇིག་རྟེན་གྱི་ཁམས་ཐམས་ཅད་དུ་སེམས་ཅན་ཡོངསུ་སྨྱིན་པར་བྱ་བས་བྱང་
ཆུབ་སེམས་དཔའི་སྤྱོད་པ་སྤྱད་པར་བྱའོ། །འཇིག་རྟེན་གྱི་ཁམས་གཅིག་ཏུ་ཇི་ལྟར་སྤྱོད་པ་དེ་བཞིན་དུ་འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ་ནམ་མཁའི་དབྱིངས་ཀྱི་མཐས་གཏུགས་
པ་ཐམས་ཅད་དུ་འང་སྤྱད་པར་བྱའོ་སེམས་བསྐྱེད་ཀྱང་དེ་ལྟ་བུའི་དུས་སུ་སྤྱོད་པས་སྡང་བ་མེད་ཅིང་ཅིང་མི་འཇིགས་མི་སྐྲག་གོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། དེ་ལྟར་སེམས་ཅན་ཐམས་ཅད་ཀྱི་དོན་དུ་བྱང་
ཆུབ་སེམས་དཔའི་སྤྱོད་པ་ཉམས་སུ་ལེན་པ་ནི། བྱང་ཆུབ་སེམས་དཔའི་ཡིད་དམ་བརྟན་པ་སྟེ། འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་བརྒྱད་པའོ། །ཀྱེ་རྒྱལ་བའི་སྲས་གཞན་
ཡང་བྱང་ཆུབ་སེམས་དཔའ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་སེམས་ལ་རག་ལུས་པར་ཡིད་ཆེས་པར་བྱས་ཏེ། བསམ་པ་ཡོངས་སུ་དག་པས། དགེ་བའི་རྩ་བ་ཐམས་ཅད་ཡང་དག་པར་
སྡུད་ཅིང་ཡོངས་སུ་རྫོགས་པར་བྱེད་དེ། ནམ་འདོད་པར་འགྱུར་པ་དེའི་ཚེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱའོ། །ཞེས་བྱང་ཆུབ་ལ་དབང་

75-1-205a

བསྒྱུར་བར་གནས་ཤིང་། བགེགས་མེད་པའི་ལམ་དུ་ཞུགས་པ་དང་། ཉེ་བར་ལེན་པའི་རྐྱེན་ཐམས་ཅད་ཡོངས་སུ་བྱང་བས། སངས་རྒྱས་ཀྱི་བྱང་ཆུབ་ཏུ་བརྟན་པ་ཐོགས་པ་མེད་ཀྱང་། 
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་མངོན་པར་འཚང་མི་རྒྱ་སྟེ། དེ་ཡང་ཅིའི་ཕྱིར་ཞེ་ན། འདི་ལྟར་སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང་། སྨོན་ལམ་ཡོངས་སུ་རྫོགས་
པར་བྱ་བའི་ཕྱིར་ཏེ། བྱང་ཆུབ་སེམས་དཔའི་སྤྱོད་པ་འཇིག་རྟེན་གྱི་ཁམས་ཐམས་ཅད་ཀྱིས་ཀླས་ཏེ། སྤྱོད་པ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་དགུ་པའོ། །ཀྱེ་རྒྱལ་བའི་སྲས་
གཞན་ཡང་བྱང་ཆུབ་སེམས་དཔའ་སངས་རྒྱས་བཅོམ་ལྡན་འདས་རྣམས་ཀྱང་མི་དམིགས། བྱང་ཆུབ་ཀྱང་མི་དམིགས། བྱང་ཆུབ་སེམས་དཔའ་ཡང་མི་དམིགས། ཆོས་ཐམས་ཅད་ཀྱང་མི་
དམིགས། སེམས་ཅན་ཐམས་ཅད་ཀྱང་མི་དམིགས་སེམས་ཀྱང་མི་དམིགས། སྤྱོད་པ་ཡང་མི་དམིགས་སྔོན་གྱི་མཐའ་ཡང་མི་དམིགས་ཕྱི་མའི་མཐའ་ཡང་མི་དམིགས། ད་ལྟར་བྱུང་བ་ཡང་མི་
དམིགས། འགྲོ་བ་ཐམས་ཅད་ཀྱང་མི་དམིགས། འདུས་བྱས་དང་འདུས་མ་བྱས་ཀྱང་མི་དམིགས། དེ་ལྟར་དབེན་པར་གནས་པ་ཡིན། དེ་ལྟར་ཟབ་མོ་ལ་གནས་པ་དང་དེ་ལྟར་ཞི་བ་ལ་གནས་པ་དང་། 
དེ་ལྟར་ཉོན་མོངས་པ་མེད་པ་ལ་གནས་པ་དང་། དེ་ལྟར་བརྗོད་དུ་མེད་པ་ལ་གནས་པ་དང་། དེ་ལྟར་གཉིས་སུ་མེད་པ་ལ་གནས་པ་དང་། དེ་ལྟར་རྟོག་པ་མེད་པ་ལ་གནས་པ་དང་། དེ་ལྟར་ཆོས་ཐམས་ཅད་ཀྱི་
རང་བཞིན་ལ་གནས་པ་དང་། དེ་ལྟར་རིག་པ་ལ་གནས་པ་དང་། དེ་ལྟར་གྲོལ་བ་ལ་གནས་པ་དང་། དེ་ལྟར་མྱ་ངན་ལས་འདས་པ་ལ་གནས་པ་དང་། དེ་ལྟར་ཡང་དག་པའི་མཐའ་ལ་གནས་པ་ཡིན་ཡང་སྨོན་

75-1-205b

ལམ་གྱི་རྒྱུན་ཀྱང་མི་གཅོད། ཐམས་ཅད་མཁྱེན་པ་ཉིད་དུ་སེམས་བསྐྱེད་པ་དང་། བྱང་ཆུབ་སེམས་དཔའི་སྤྱོད་པ་དང་། སེམས་ཅན་ཡོངསུ་སྨྱིན་པར་བྱ་བ་དང་། ཕ་རོལ་ཏུ་ཕྱིན་པ་རྣམས་དང་། 
སེམས་ཅན་གདུལ་བ་དང་། སངས་རྒྱས་མཆོད་ཅིང་རིམ་གྲོར་བྱ་བ་དང་། ཆོས་བསྟན་པ་དང་། འཇིག་རྟེན་གྱི་ཁམས་བརྒྱན་པའི་རྒྱུན་ཀྱང་མི་གཅོད་དོ། །ཀྱེ་རྒྱལ་བའི་སྲས་དེ་ཅིའི་
ཕྱིར་ཞེ་ན། འདི་ལྟར་བྱང་ཆུབ་སེམས་དཔའ་རྣམས་ནི་སྨོན་ལམ་ཆེན་པོས་ཤིན་ཏུ་འབྱུང་བའི་ཕྱིར་ཏེ། གང་གིས་ཆོས་ཐམས་ཅད་ཀྱི་མཚན་ཉིད་འདི་ལྟ་བུར་རབ་ཏུ་ཤེས་པ་ནི་སྙིང་
རྗེ་ཆེན་པོས་ཀྱང་རྣམ་པར་འཕེལ་བར་བྱེད། ཡོན་ཏན་བརྗོད་དུ་མེད་པས་ཀྱང་སེམས་ཅན་ཐམས་ཅད་ཡོངས་སུ་མི་གཏོང་བའི་སེམས་རྒྱ་ཆེར་བསྐྱེད་དེ། དེ་ལྟར་འོངས་བ་མེད་པའི་ཆོས་ཐམས་
ཅད་ལ་ཡང་བྱིས་པ་སོ་སོའི་སྐྱེ་བོ་ཀུན་ཏུ་གཏི་མུག་མེད་པ་འདི་དག་གི་ཆོས་ཐམས་ཅད་ཀྱི་རང་བཞིན་ཁོང་དུ་མི་ཆུད་མི་ཤེས་ཀྱིས་དེ་ཁོང་དུ་ཆུད་པར་བྱའོ། །དེ་ཅིའི་ཕྱིར་ཞེ་ན། འགྲོ་བ་ཐམས་ཅད་
ནི་སངས་རྒྱས་བཅོམ་ལྡན་འདས་རྣམས་ལས་ལྷག་པའི་ཞི་བའི་གནས་ཀྱང་མེད་ན། དེ་དག་གིས་ཀྱང་ཆོས་དེ་ལྟ་བུར་བསྟན་ཏེ། སེམས་ཅན་ཡོངས་སུ་སྨིན་པར་མཛད་ཅིང་། ཐུགས་རྗེ་ཆེན་པོ་ཡང་
མ་ཀློད་ན། བདག་ཅག་གིས་ལྟ་སེམས་བསྐྱེད་པ་བདེན་པའི་ཚིག་ལ་གནས་པ་མི་བསླུ་བ་སངས་རྒྱས་དང་། ཆོས་ཀྱི་རིགས་ཐམས་ཅད་མི་གཅོད་པ། སྨོན་ལམ་ཆེན་པོས་མངོན་དུ་བྱས་པ་དང་། 
སེམས་ཅན་ཐམས་ཅད་ཀྱི་དོན་ལ་གདོན་མི་ཟ་བར་སེམས་བསྐྱེད་པ་དང་། དགེ་བའི་རྩ་བ་ཐམས་ཅད་ཤིན་ཏུ་བསྩལ་བས། ཡོངས་སུ་བསྔོ་བ་ལ་མཁས་པའི་གནས་ལ་རབ་ཏུ་གནས་པ། 

75-1-206a

ཡེ་ཤེས་ཟབ་མོས་མངོན་པར་བསྒྲུབ་པ་དང་། འགྲོ་བའི་ཆོས་ཐམས་ཅད་ཁོང་དུ་ཆུད་པ་དང་སེམས་ཅན་ཐམས་ཅད་ལ་མཉམ་པ་ཉིད་དུ་གྱུར་པས་སེམས་ཅན་ཐམས་ཅད་བླ་ན་མེད་པའི་
ཆོས་སྦྱིན་པ་ཆེན་པོ་ལ་བཀོད་ལ་སེམས་ཅན་ཐམས་ཅད་གྲོལ་བར་མ་བྱས། སེམས་ཅན་ཐམས་ཅད་སངས་རྒྱས་སུ་ཕྱིན་པར་མ་བྱས། སངས་རྒྱས་ཀྱི་ཆོས་ཐམས་ཅད་ཡོངསུ་རྫོགས་པར་མ་
བྱས་ཏེ། སྨོན་ལམ་ཆེན་པོ་ཡོངསུ་མ་རྫོགས་པར་སྙིང་རྗེ་ཆེན་པོ་ཡང་ཇི་ལྟར་ཀློད་པར་བྱ། སྨོན་ལམ་ཆེན་པོ་ཡོངསུ་རྫོགས་པར་བྱའོ་སྙམ་པ་འདི་ནི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་
བསྐྱེད་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཐེག་པ་ཆེན་པོའི་གོ་ཅ་རྡོ་རྗེ་ལྟ་བུའི་སེམས་བསྐྱེད་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་
རྣམས་དེ་བཞིན་གཤེགས་པའི་མངོན་པར་མཁྱེན་པ་ཆེན་པོའི་ཡེ་ཤེས་རྡོ་རྗེ་ལྟ་བུ་ཐོབ་པར་འགྱུར་བ་དག་གོ།།      །།སངས་རྒྱས་རྨད་ག་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བཅུ་བདུན་པ། 
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྩོམ་པ་ཆེན་པོ་སྟེ། བཅུ་གང་ཞེ་ན། འདི་ལྟར་སངས་རྒྱས་ཐམས་ཅད་མཆོད་དོ། །བསྙེན་བཀུར་རོ་ཞེས་བརྩོམ་པ་ཆེན་པོ་རྩོམ་པ་
དང་། བྱང་ཆུབ་སེམས་དཔའ་ཐམས་ཅད་ཀྱི་དགེ་བའི་རྩ་བ་བརྟན་པར་བྱའོ་ཞེས་བརྩམ་པ་ཆེན་པོ་རྩོམ་པ་དང་། དེ་བཞིན་གཤེགས་པ་མྱ་ངན་ལས་འདས་པ་ཐམས་ཅད་ཀྱི་མཆོད་རྟེན་མེ་ཏོག་དང་། ཕྲེང་
བ་དང་། སྤོས་དང་། བྱུག་པ་དང་ཕྱེ་མ་དང་། ན་བཟའ་དང་གདུགས་དང་རྒྱལ་མཚན་དང་། བ་དན་གྱིས་བརྒྱན་པར་བྱའོ། །མཆོད་པར་བྱའོ། །དམ་པའི་ཆོས་ཀྱང་ཡང་དག་པར་གཟུང་བར་བྱའོ། །བསྟན་པ་ཡང་

75-1-206b

ཡོངས་སུ་བསྲུང་བར་བྱའོ་ཞེས་བརྩོམ་པ་དང་། སེམས་ཅན་གྱི་ཁམས་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངསུ་སྨིན་པར་བྱའོ་ཞེས་བརྩམ་པ་ཆེན་པོ་རྩོམ་པ་དང་། འཇིག་
རྟེན་གྱི་ཁམས་ཐམས་ཅད་སངས་རྒྱས་ཀྱི་ཞིང་ཡོངས་སུ་དག་པ་བླ་ན་མེད་པས་ཡོངསུ་དག་པར་བྱའོ་ཞེས་བརྩམ་པ་ཆེན་པོ་རྩོམ་པ་དང་། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འདི་
སྙམ་དུ་སེམས་ཏེ། མ་འོངས་པའི་བསྐལ་པ་བགྲང་བ་ཇི་སྙེད་པ་དེ་དག་ཐམས་ཅད་ཀྱིས་འཇིག་རྟེན་གྱི་ཁམས་རེ་རེར་ཡང་སེམས་ཅན་རེ་རེའི་དོན་དུ་ཡང་བྱང་ཆུབ་སེམས་དཔའི་སྤྱོད་པ་སྤྱད་པར་བྱའོ། །
སེམས་ཅན་གཅིག་གི་དོན་དུ་ཇི་ལྟ་བ་དེ་བཞིན་དུ། སེམས་ཅན་ཐམས་ཅད་མ་ལུས་པའི་དོན་དུ་ཡང་སྙིང་རྗེ་ཆེན་པོ་བསྐྱེད་དེ། སེམས་ཅན་ཐམས་ཅད་སངས་རྒྱས་ཀྱི་བྱང་ཆུབ་ལ་དགོད་པའི་སྤྱོད་པ་སྤྱད་
པར་བྱའོ། །ཞེས་སངས་རྒྱས་ཀྱི་ཆོས་ཀྱི་དོན་དུ་ཡོངས་སུ་སྐྱོ་བ་དང་ལྡན་པའི་སེམས་བསྐྱེད་པ་གཅིག་ཀྱང་མི་བསྐྱེད་པའི་བརྩམ་པ་ཆེན་པོ་རྩོམ་མོ། །སངས་རྒྱས་བཅོམ་ལྡན་འདས་དེ་དག་ཀྱང་དེ་བཞིན་གཤེགས་
པ་གཅིག་ལ་ཡང་བསམ་གྱིས་མི་ཁྱབ་པའི་བསྐལ་པར་མཆོད་པ་དང་། རིམ་གྲོར་བྱས་ཏེ་དེ་བཞིན་གཤེགས་པ་གཅིག་ལ་ཇི་ལྟ་བ་དེ་བཞིན། དེ་བཞིན་གཤེགས་པ་ཐམས་ཅད་ལ་འང་མཆོད་པ་དང་། 
རིམ་གྲོར་བྱའོ་ཞེས་བརྩམ་པ་ཆེན་པོ་བརྩོམ་པ་དང་། དེ་བཞིན་གཤེགས་པ་དེ་དག་ཡོངས་སུ་མྱ་ངན་ལས་འདས་ནས་ཀྱང་ཐམས་ཅད་ཀྱི་སྐུ་གདུང་ལ་བསྐལ་པ་བསམ་གྱིས་མི་ཁྱབ་པར་རིན་པོ་ཆེ་
ཐམས་ཅད་ཀྱི་གདུགས་དང་དྲིལ་བུ་དང་། རྒྱལ་མཚན་དང་བ་དན་དང་། བདུག་སྤོས་དང་ན་བཟའ་ཐམས་ཅད་ཀྱིས་མཆོད་པ་བྱས་ཏེ། དེ་བཞིན་གཤེགས་པ་རེ་རེ་ཞིང་ཡང་མཆོད་རྟེན་འཇིག་རྟེན་ཀྱི་

75-1-207a

ཁམས་ཡངས་པ་བརྗོད་དུ་མེད་པར་ཁྱབ་པ། དེ་བཞིན་གཤེགས་པའི་སྐུ་གཟུགས་ཀྱིས་བརྒྱན་པ་མང་པོ་བྱས་ཏེ། དེ་བཞིན་གཤེགས་པའི་སྐུ་གཟུགས་དེ་དག་ཀྱང་འདི་ལྟ་སྟེ། འཇིག་རྟེན་གྱི་
ཁམས་ཡངས་པ་བསམ་གྱིས་མི་ཁྱབ་པ་དེ་ལྟ་བུའི་རྣམ་པ་དང་ལྡན་པར་བྱའོ། །སངས་རྒྱས་ཀྱི་ཆོས་ཀྱི་དོན་དུ་སངས་རྒྱས་བཅོམ་ལྡན་འདས་ལ་བསྙེན་བཀུར་བ་དང་། སེམས་ཅན་ཡོངས་སུ་སྨིན་པར་
བྱ་བ་དང་། བསྟན་པ་ཡོངསུ་གཟུང་བ་དང་། དམ་པའི་ཆོས་བརྗོད་པ་ལ་རྒྱུན་གཅོད་ཅིང་བཏང་བའི་སེམས་བསྐྱེད་པ་གཅིག་ཀྱང་བསྐྱེད་པར་མི་བྱའོ། །ཞེས་བརྩམ་པ་དང་། དགེ་བའི་རྩ་བ་དེས་ཀྱང་དེ་
བཞིན་གཤེགས་པ་ཐམས་ཅད་དང་གཅིག་ཅིང་མཚུངས་པའི་སངས་རྒྱས་ཀྱིས་ཐོབ་པར་བྱ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་བྱའོ། །ཞེས་བརྩམ་པ་ཆེན་པོ་
རྩོམ་པ་དང་། མངོན་པར་སངས་རྒྱས་ནས་ཀྱང་འཇིག་རྟེན་གྱི་ཁམས་འབྱམ་ཀླས་པ་ཐམས་ཅད་དུ་སངས་རྒྱས་ཀྱི་རྣམ་པར་འཕྲུལ་པ་དང་ཆོ་འཕྲུལ་བསམ་གྱིས་མི་ཁྱབ་པ་ཡང་དག་པར་བསྟན་ཅིང་། 
བསྐལ་པ་བརྗོད་དུ་མེད་པར་ཆོས་བསྟན་ཀྱང་བདག་གི་ལུས་ལ་དུབ་པར་མི་འགྱུར་ཞིང་། ངག་དང་སེམས་ལ་དུབ་པར་མི་འགྱུར་བར་བྱའོ། །འགྲོ་བ་ཐམས་ཅད་ཡོངས་སུ་བསྐྱེད་པའི་ཕྱིར་སེམས་སྐྱེད་པར་
ཆོས་དང་ལྡན་པའི་དེ་བཞིན་གཤེགས་པའི་ཆོས་ཀྱིས་བསྟན་པ་སེམས་ཅན་ཐམས་ཅད་ཀྱི་དོན་དུ་སྨོན་ལམ་ཆེན་པོ་བཏབ་པ་དང་ལྡན་པ། བྱམས་པ་ཆེན་པོ་སྔོན་དུ་འགྲོ་བ་དང་སྙིང་རྗེ་ཆེན་པོའི་མཐར་ཐུག་པ་
མཚན་ཉིད་མེད་པའི་ཆོས་ཀྱི་གཞིས་གཏུགས་པ་བདེན་པའི་ཚིག་ལ་གནས་པ། ཆོས་ཐམས་ཅད་ཀྱིས་དབེན་པ་མངོན་དུ་བྱས་པ། སེམས་ཅན་ཐམས་ཅད་མི་དམིགས་པ། ལས་དང་བྱ་བར་མི་

75-1-207b

འགལ་བ། འདས་པ་དང་། མ་བྱོན་པ་དང་། ད་ལྟར་བྱུང་བའི་སངས་རྒྱས་རྣམས་དང་། རྒྱུད་ཀྱི་ཚུལ་གཅིག་ཏུ་འགྱུར་པ། ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པ་མཚན་ཉིད་མེད་
པའི་ཆོས་ལ་གཞོལ་བ། འཇུག་པ་དང་ལྡོག་པ་མེད་པར་ཡོངས་སུ་རྫོགས་པ། སངས་རྒྱས་ཀྱི་ཆོས་ཐམས་ཅད་རྒྱུན་མི་གཅོད་པ་དང་། སྨོན་ལམ་ཆེན་པོ་དང་ལྡན་པས་སངས་རྒྱས་ཀྱི་ཕྲིན་ལས་ཆེན་
པོ་བསྒྲུབ་བོ་ཞེས་བརྩམ་པ་ཆེན་པོ་རྩོམ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྩོམ་པ་ཆེན་པོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་
གཤེགས་པའི་ཡེ་ཤེས་ཆེན་པོ་ཕུན་སུམ་ཚོགས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བརྩམ་པ་ཆེན་པོ་མཐར་ཕྱིན་པར་
བྱ་བ་སྟེ། བཅུ་གང་ཞེ་ན་འདི་ལྟར་དེ་བཞིན་གཤེགས་པ་ཐམས་ཅད་མཆོད་པ་དང་རིམ་གྲོར་བྱ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། སེམས་ཅན་ཐམས་ཅད་མོས་པ་ཇི་ལྟ་བ་བཞིན་དུ་
རྗེས་སུ་བསྲུང་བ་ལ་བརྩམ་པ་ཆེན་པོ་མཐར་ཕྱིན་པར་བྱེད་པ་དང་། སངས་རྒྱས་ཀྱི་ཆོས་ཐམས་ཅད་བཙོལ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། དགེ་བའི་རྩ་བ་ཐམས་ཅད་བསགས་
པ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། སངས་རྒྱས་ཀྱི་ཆོས་ཐམས་ཅད་ངེས་པར་རྟོགས་པར་བྱ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། སྨོན་ལམ་ཐམས་ཅད་ཡོངས་སུ་
རྫོགས་པར་བྱ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། བྱང་ཆུབ་ཀྱི་སྤྱོད་པ་ཐམས་ཅད་ཁོང་དུ་ཆུད་པར་བྱ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། དགེ་བའི་བཤེས་

75-1-208a

གཉེན་ཐམས་ཅད་མཉེས་པར་བྱ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། འཇིག་རྟེན་གྱི་ཁམས་ཐམས་ཅད་དུ་འགྲོ་བ་དང་། དེ་བཞིན་གཤེགས་པའི་དྲུང་དུ་ཉེ་བར་འགྲོ་བ་
ལ་བརྩམས་པ་ཆེན་པོ་མཐར་ཕྱིན་པར་བྱེད་པ་དང་། ཆོས་ཐམས་ཅད་མཉམ་པར་བྱ་བའི་ཕྱིར་སངས་རྒྱས་ཀྱི་འཁོར་ཀྱི་འཁོར་དུ་འགྲོ་བ་ལ་བརྩམས་པ་ཆེན་པོ་མཐར་ཕྱིན་པར་བྱེད་པའོ། །ཀྱེ་
རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བརྩམས་པ་ཆེན་པོ་མཐར་ཕྱིན་པར་བྱ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཡང་དག་པར་རྫོགས་
པའི་བྱང་ཆུབ་ཀྱི་ཡེ་ཤེས་ཆེན་པོ་བརྩམས་པའི་མཐར་བྱུང་བ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དད་པ་མི་ཕྱེད་པ་སྟེ། 
བཅུ་གང་ཞེ་ན། འདི་ལྟར་སངས་རྒྱས་ཐམས་ཅད་ལ་དད་པ་མི་ཕྱེད་པ་དང་། སངས་རྒྱས་ཀྱི་ཆོས་ཐམས་ཅད་ལ་དད་པ་མི་ཕྱེད་པ་དང་། འཕགས་པའི་དགེ་འདུན་ཐམས་ཅད་ལ་དད་པ་མི་ཕྱེད་པ་དང་། བྱང་
ཆུབ་སེམས་དཔའ་ཐམས་ཅད་ལ་དད་པ་མི་ཕྱེད་པ་དང་། དགེ་བའི་བཤེས་གཉེན་ཐམས་ཅད་ལ་དད་པ་མི་ཕྱེད་པ་དང་། སེམས་ཅན་ཐམས་ཅད་ལ་དད་པ་མི་ཕྱེད་པ་དང་། བྱང་ཆུབ་སེམས་དཔའི་སྨོན་
ལམ་ཐམས་ཅད་ལ་དད་པ་མི་ཕྱེད་པ་དང་། བྱང་ཆུབ་སེམས་དཔའི་སྤྱོད་པ་ཐམས་ཅད་ཁོང་དུ་ཆུད་པར་བྱ་བ་ལ་དད་པ་མི་ཕྱེད་པ་དང་། སངས་རྒྱས་ཐམས་ཅད་ལ་མཆོད་ཅིང་བསྙེན་བཀུར་བྱ་བ་ལ་དད་པ་མི་
ཕྱེད་པ་དང་། སེམས་ཅན་ཐམས་ཅད་ཡོངསུ་སྨིན་པར་བྱ་བ་དང་། གདུལ་བར་བྱ་བ་དང་། བྱང་ཆུབ་སེམས་དཔའི་ཐབས་མཁས་པས་མཚམས་སྦྱོར་བའི་ཚུལ་ལ་དད་པ་མི་ཕྱེད་པའོ། །ཀྱེ་རྒྱལ་བའི་སྲས་

75-1-208b

བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དད་པ་མི་ཕྱེད་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཡེ་ཤེས་ཆེན་པོའི་དད་པ་མི་ཕྱེད་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་
རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པ་སྟེ། བཅུ་གང་ཞེ་ན། འདི་ལྟར་མོས་པ་དྲག་པོས་རང་གི་རྒྱུད་ལ་ལུང་བསྟན་པ་དང་། བྱང་ཆུབ་སེམས་དཔའི་དགེ་བའི་རྩ་
བ་ལ་གཞོལ་བའི་སྐབས་ཀྱི་ལུང་བསྟན་པ་དང་། སྤྱོད་པ་རྒྱ་ཆེན་པོས་ལུང་བསྟན་པ་དང་། མངོན་ཏུ་ལུང་བསྟན་པ་དང་། གསངས་སྟེ་ལུང་བསྟན་པ་དང་། རང་གི་སེམས་ལ་རག་ལས་པར་ཁོང་དུ་ཆུད་པར་ལུང་
བསྟན་པ་དང་། བཟོད་པ་ཐོབ་པས་ལུང་བསྟན་པ་དང་། སེམས་ཅན་ཡོངས་སུ་སྨིན་པར་བྱ་བའི་དོན་ཀྱིས་ལུང་བསྟན་པ་དང་། བསྐལ་པ་བགྲངས་པ་ཐམས་ཅད་མི་ཟད་པས་ལུང་བསྟན་པ་དང་། བྱང་ཆུབ་
སེམས་དཔའི་སྤྱོད་པ་ཐམས་ཅད་ཀྱིས་རྣམ་པར་འཕྲུལ་པས་ལུང་བསྟན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལུང་བསྟན་པ་སྟེ། དེ་དག་ལ་གནས་ཤིང་བྱང་ཆུབ་
སེམས་དཔའ་རྣམས་སངས་རྒྱས་ཐམས་ཅད་ཀྱི་ལུང་བསྟན་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བ་ཡོངས་སུ་བསྔོ་བ་
སྟེ། བཅུ་གང་ཞེ་ན་འདི་ལྟར་བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། སྨོན་ལམ་གཅིག་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་མི་འགྱུར་ཞེ་ན་རྣམ་
པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག་བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་བསམ་པ་གཅིག་པ་ཕུན་སུམ་ཚོགས་པར་གྱུར་གཅིག །ཕུན་སུམ་ཚོགས་

75-1-209a

པར་འགྱུར་རམ། འགྱུར་ཞེ་ན་རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། སྤྱོད་པ་གཅིག་ཏུ་
ཡོངས་སུ་རྫོགས་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན་རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་
འདིས་དགེ་བའི་བཤེས་གཉེན་རྣམས་དང་། རྒྱུད་ཀྱི་ཚུལ་གཅིག་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན། རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་
པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། གཅིག་ཅིང་མཉམ་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན། རྣམ་པ་གཞན་
དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། ཡིད་ལ་བྱ་བ་གཅིག་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་
འགྱུར་རམ་འགྱུར་ཞེ་ན་རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། ཡོངས་སུ་དག་པ་གཅིག་པ་ཕུན་སུམ་
ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན་རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། 
གཅིག་ཏུ་རྣམ་པར་སྤྱོད་པ་ཕུན་སུམ་ཚོགས་པར་འགྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན་རྣམ་པ་གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་

75-1-209b

འདིས་དགེ་བའི་བཤེས་གཉེན་རྣམས་དང་། གཅིག་ཅིང་མཉམ་པར་འཇུག་པ་ཡོངས་སུ་རྫོགས་པ་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན། རྣམ་པ་གཞན་དུ་མི་འགྱུར་བར་
ཕུན་སུམ་ཚོགས་པར་གྱུར་ཅིག །བདག་གི་དགེ་བའི་རྩ་བ་འདིས་དགེ་བའི་བཤེས་གཉེན་རྣམས་དང་། ཐ་མི་དད་ཕུན་སུམ་ཚོགས་པར་གྱུར་ཅིག །ཕུན་སུམ་ཚོགས་པར་འགྱུར་རམ་འགྱུར་ཞེ་ན་རྣམ་པ་
གཞན་དུ་མི་འགྱུར་བར་དེ་ལྟར་ཕུན་སུམ་ཚོགས་པར་གྱུར་ཅིག་ཅེས་བྱའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དགེ་བའི་རྩ་བ་ཡོངས་སུ་བསྔོ་བ་སྟེ། དེ་དག་ལ་གནས་ཤིང་བྱང་ཆུབ་
སེམས་དཔའ་རྣམས་དགེ་བའི་རྩ་བ་ཡོངས་སུ་བསྔོ་བ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཡེ་ཤེས་ཁོང་དུ་ཆུད་པ་སྟེ། བཅུ་གང་ཞེ་ན། 
འདི་ལྟར་གཏོང་བའི་སེམས་ཀྱིས་རྣམ་པར་འཕྲུལ་པའི་ཡེ་ཤེས་ཁོང་དུ་ཆུད་པ་དང་། སངས་རྒྱས་ཀྱི་ཆོས་ཐམས་ཅད་ལ་མོས་པའི་ཡེ་ཤེས་ཁོང་དུ་ཆུད་པ་དང་། དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་
མཐའ་དང་དབུས་མེད་པ་ལ་འཇུག་པའི་ཡེ་ཤེས་ཁོང་དུ་ཆུད་པ་དང་། དྲིས་པ་ཐམས་ཅད་ཀྱི་ཐེ་ཙོམ་གཅོད་པའི་ཡེ་ཤེས་ཁོང་དུ་ཆུད་པ་དང་། དོན་ཤེས་པ་ལ་འཇུག་པའི་ཡེ་ཤེས་ཁོང་དུ་ཆུད་པ་དང་། དེ་བཞིན་
གཤེགས་པ་ཐམས་ཅད་ཀྱི་གསུང་ལ་མཁས་པས། སངས་རྒྱས་ཀྱི་ཆོས་ཐམས་ཅད་ལ་ཡིད་ཆེས་པར་འཇུག་པའི་ཡེ་ཤེས་ཁོང་དུ་ཆུད་པ་དང་། སངས་རྒྱས་ལ་བསྐྱེད་པའི་དགེ་བའི་རྩ་བ་ཆུང་ཡང་རུང་སྟེ། 
ཐམས་ཅད་དེ་བཞིན་གཤེགས་པའི་ཡེ་ཤེས་ཚད་མེད་པར་འགྱུར་བར་ཡིད་ཆེས་པར་བྱས་ཤིང་། ཆོས་དཀར་པོ་ཐམས་ཅད་ཡོངས་སུ་རྫོགས་པར་བྱེད་པའི་ཡེ་ཤེས་ཁོང་དུ་ཆུད་པ་དང་། བྱང་ཆུབ་སེམས་དཔའི་

75-1-210a

རྣམ་པར་སྤྱོད་པ་བསམ་གྱིས་མི་ཁྱབ་པ་ཡོངས་སུ་རྫོགས་པར་བྱ་བའི་ཡེ་ཤེས་ཁོང་དུ་ཆུད་པ་དང་། སེམས་སྐད་ཅིག་གཅིག་གིས་སངས་རྒྱས་ཀྱི་ཞིང་བརྗོད་དུ་མེད་པར་འགྲོ་ཞིང་གནས་པར་
བྱ་བའི་ཕྱིར། སེམས་སྐད་ཅིག་གི་ཡེ་ཤེས་ཁོང་དུ་ཆུད་པ་དང་། སངས་རྒྱས་ཐམས་ཅད་ཀྱི་བྱང་ཆུབ་མངོན་པར་འཚང་རྒྱ་བ་དང་། ཆོས་ཀྱི་དབྱིངས་ཐམས་ཅད་ལ་འཇུག་པ་དང་། སངས་རྒྱས་ཀྱི་ཆོས་
ཐམས་ཅད་བསྟན་པ་དང་། གཟུང་བ་དང་དེ་བཞིན་གཤེགས་པ་ཐམས་ཅད་ཀྱི་གཟུངས་སྣ་ཚོགས་ལ་འཇུག་པའི་རྒྱན་གྱི་ཡེ་ཤེས་ཁོང་དུ་ཆུད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་
དཔའ་རྣམས་ཀྱི་ཡེ་ཤེས་ཁོང་དུ་ཆུད་པ་རྣམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཐམས་ཅད་ཀྱི་ཡེ་ཤེས་ཁོང་དུ་ཆུད་པ་བླ་ན་མེད་པ་འཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་མཐའ་དང་དབུས་མེད་པ་རྣམས་སྟེ། བཅུ་གང་ཞེ་ན་འདི་ལྟར་སངས་རྒྱས་ཐམས་ཅད་ལ་སེམས་བསྐྱེད་པ་ཆེན་
པོ་མཐའ་དང་དབུས་མེད་པ་དང་། ཆོས་ཀྱི་དབྱིངས་ཐམས་ཅད་དུ་འཇུག་པ་ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། འགྲོ་བ་ཐམས་ཅད་ཀྱི་ཞིང་དང་དུས་དང་། ཆོས་ཀྱི་དབྱིངས་སུ་འཇུག་པ་
ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། ཆོས་ཐམས་ཅད་ནམ་མཁའ་དང་མཉམ་པར་བསྟན་པ་ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། བྱང་ཆུབ་
སེམས་དཔའི་སྤྱོད་པ་ཐམས་ཅད་ལ་རྒྱ་ཆེར་བརྟེན་པ་ལ་སེམས་བསྐྱེད་པ་མཐའ་དང་དབུས་མེད་པ་དང་དུས་གསུམ་གྱི་སངས་རྒྱས་ཐམས་ཅད་ཡིད་ལ་བྱ་བ་ལ་སེམས་བསྐྱེད་པ་རྒྱ་ཆེན་པོ་མཐའ་དང་

75-1-210b

དབུས་མེད་པ་དང་། ལས་དང་རྣམ་པར་སྨིན་པ་བསམ་གྱིས་མི་ཁྱབ་པར་འཇུག་པ་ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་བྱ་བ་ལ་སེམས་
བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། འཁོར་ཀྱི་དཀྱིལ་འཁོར་ཐམས་ཅད་དུ་འཇུག་པ་ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་དང་། དེ་བཞིན་གཤེགས་པ་ཐམས་ཅད་ཀྱི་དབྱིངས་
རྣམ་པར་བལྟ་བ་ལ་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་རྒྱ་ཆེན་པོ་མཐའ་དང་དབུས་མེད་པ་སྟེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་མཐའ་དང་དབུས་མེད་པ་ཐམས་ཅད་ཀྱི་ཡེ་ཤེས་ཆེན་པོ་རྒྱ་མཚོ་ལྟ་བུར་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གཏེར་ཏེ་བཅུ་གང་ཞེ་ན་འདི་ལྟར་ཆོས་ཐམས་ཅད་ལ་བགྲང་བས་སྦྱར་བའི་གཏེར་དང་། ཆོས་ཐམས་ཅད་ལ་ངེས་པར་རྟོགས་པའི་གཏེར་དང་། ཆོས་
ཐམས་ཅད་ལ་གཟུངས་སྣང་བའི་གཏེར་དང་། ཆོས་ཐམས་ཅད་ལ་སོ་སོ་ཡང་དག་པར་རིག་པས་རབ་ཏུ་སྣང་བའི་གཏེར་དང་། ཆོས་ཐམས་ཅད་ལ་བརྗོད་དུ་བྱེད་པའི་ཚུལ་མཁས་པར་ཁོང་དུ་ཆུད་པའི་གཏེར་དང་། 
སངས་རྒྱས་ཀྱི་རྣམ་པར་འཕྲུལ་པ་དང་། ཆོ་འཕྲུལ་ཐམས་ཅད་ལ་སོ་སོར་རྟོག་ཅིང་བལྟ་བའི་གཏེར་དང་། ཆོས་ཐམས་ཅད་ལ་མཉམ་པ་ཉིད་དུ་མངོན་པར་བསྒྲུབ་པར་མཁས་པའི་གཏེར་དང་། སངས་རྒྱས་
ཐམས་ཅད་མཐོང་བ་དང་མི་འབྲལ་བའི་གཏེར་དང་། སྒྱུ་མ་ལྟ་བུའི་བསྐལ་པ་བསམ་གྱི་མི་ཁྱབ་པ་ཡོངས་སུ་གྲུབ་པར་འཇུག་པ་མཁས་པའི་གཏེར་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་

75-1-211a

དགའ་བ་དང་རབ་ཏུ་དགའ་བ་དང་། མོས་པ་ཆེན་པོ་རབ་ཏུ་རྙེད་པའི་གཏེར་རོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་གཏེར་ཏེ། དེ་དག་ལ་གནས་ཤིང་བྱང་ཆུབ་སེམས་
དཔའ་རྣམས་སངས་རྒྱས་ཐམས་ཅད་ཀྱི་ཆོས་ཀྱི་ཡེ་ཤེས་ཀྱི་གཏེར་བླ་ན་མེད་པ་ཐོབ་པས་སེམས་ཅན་ཐམས་ཅད་འདུལ་བ་ལ་བརྩོན་པར་བྱེད་པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་
སེམས་དཔའ་རྣམས་ཀྱི་སྡོམ་པ་སྟེ། བཅུ་གང་ཞེ་ན་འདི་ལྟར་སངས་རྒྱས་ཀྱི་ཆོས་ཐམས་ཅད་ལ་མི་འཁྲུག་མི་འཁྲུལ་བའི་སྡོམ་པ་དང་། སངས་རྒྱས་ཐམས་ཅད་ལ་བསམ་པ་མི་ཕྱེད་པའི་སྡོམ་པ་དང་། བྱང་
ཆུབ་སེམས་དཔའ་ཐམས་ཅད་ལ་བསམ་པ་བརླབས་པོ་ཆེའི་སྡོམ་པ་དང་། དགེ་བའི་བཤེས་གཉེན་ཐམས་ཅད་ལ་བསམ་པ་མི་འདོར་བའི་སྡོམ་པ་དང་། ཉན་ཐོས་དང་རང་སངས་རྒྱས་ཡིད་ལ་བྱ་བ་ཐམས་ཅད་ལ་
ཡོངས་སུ་མི་འགྱུར་བའི་སྡོམ་པ་དང་། བྱང་ཆུབ་སེམས་དཔའ་ཆུད་མི་ཟ་བའི་ལམ་ཐམས་ཅད་རྣམ་པར་བཟློག་པའི་སྡོམ་པ་དང་། སེམས་ཅན་ཐམས་ཅད་ལ་ཁོང་ཁྲོ་བ་མེད་པའི་སྡོམ་པ་དང་། དགེ་བའི་རྩ་
བ་བརྩམས་པ་ཐམས་ཅད་མཐར་ཕྱིན་པར་བྱ་བའི་སྡོམ་པ་དང་། བདུད་ཐམས་ཅད་རབ་ཏུ་ཕམ་པར་བྱ་བའི་སྡོམ་པ་དང་། ཕ་རོལ་ཏུ་ཕྱིན་པ་ཐམས་ཅད་ཡོངས་སུ་རྫོགས་པར་བྱ་བའི་སྡོམ་པའོ། །ཀྱེ་རྒྱལ་
བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྡོམ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཡེ་ཤེས་ཆེན་པོའི་སྡོམ་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་
བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དབང་སྟེ། བཅུ་གང་ཞེ་ན་འདི་ལྟར་བསྐལ་པ་བརྗོད་དུ་མེད་པར་ཚེའི་ཚད་བྱིན་ཀྱིས་རློབ་པས་ཚེ་ལ་དབང་བ་དང་། ཏིང་ངེ་འཛིན་གྲངས་མེད་པ་ངེས་པར་

75-1-211b

རྟོགས་པར་གཞོལ་ཅིང་། ཡེ་ཤེས་གྱིས་འཇུག་པའི་ཚུལ་གྱིས་སེམས་ལ་དབང་བ་དང་། འཇིག་རྟེན་གྱི་ཁམས་ཐམས་ཅད་རྒྱན་རྣམ་པར་དབྱེ་བ་དུ་མས་རབ་ཏུ་བརྒྱན་པར་བྱིན་ཀྱིས་བརླབ་པ་སྟོན་པའི་ཚུལ་
གྱིས་ཡོ་བྱད་ལ་དབང་བ་དང་། དུས་ཇི་ལྟ་བ་བཞིན་དུ་ལས་ཀྱི་རྣམ་པར་སྨིན་པ་བྱིན་གྱིས་རློབ་པས་ལས་ལ་དབང་བ་དང་། འཇིག་རྟེན་གྱི་ཁམས་ཐམས་ཅད་དུ་སྐྱེ་བ་སྟོན་པས་སྐྱེ་བ་ལ་དབང་བ་དང་། འཇིག་
རྟེན་གྱི་ཁམས་ཐམས་ཅད་སངས་རྒྱས་ཀྱིས་ཡོངས་སུ་གང་བར་བལྟ་བས་མོས་པ་ལ་དབང་བ་དང་། དུས་དང་ཞིང་གང་དུ་འདོད་པར་མངོན་པར་འཚང་རྒྱ་བས་སྨོན་ལམ་ལ་དབང་བ་དང་། 
རྫུ་འཕྲུལ་གྱི་རྣམ་པར་འཕྲུལ་པ་ཐམས་ཅད་ཡོངས་སུ་སྟོན་པས། རྫུ་འཕྲུལ་ལ་དབང་བ་དང་། ཆོས་ཀྱི་སྒོ་དང་སྣང་བ་མཐའ་དང་དབུས་མེད་པ་ཡང་དག་པར་སྟོན་པས་ཆོས་ལ་དབང་བ་དང་། དེ་བཞིན་གཤེགས་
པའི་སྟོབས་བཅུ་དང་། མི་སྙིངས་བ་སྐད་ཅིག་སྐད་ཅིག་གིས་གོ་བར་ཡོངས་སུ་སྟོན་པས་ཡེ་ཤེས་ལ་དབང་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དབང་སྟེ། དེ་
དག་ལ་གནས་ཤིང་བྱང་ཆུབ་སེམས་དཔའ་རྣམས། སངས་རྒྱས་ཐམས་ཅད་ཀྱི་བྱང་ཆུབ་ཀྱི་མིང་དང་ཕ་རོལ་ཏུ་ཕྱིན་པ། ཡེ་ཤེས་ཀྱིས་རྣམ་པར་འཕྲུལ་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་
རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་འཕྲུལ་པ་རྣམས་ཏེ། བཅུ་གང་ཞེ་ན་འདི་ལྟར་སེམས་ཅན་ལ་རྣམ་པར་འཕྲུལ་པ་དང་། ཞིང་ལ་རྣམ་པར་འཕྲུལ་པ་དང་། ཆོས་
ལ་རྣམ་པར་འཕྲུལ་པ་དང་། ལུས་ལ་རྣམ་པར་འཕྲུལ་པ་དང་། སྨོན་ལམ་ལ་རྣམ་པར་འཕྲུལ་པ་དང་། སྤྱོད་ཡུལ་ལ་རྣམ་པར་འཕྲུལ་པ་དང་། ཡེ་ཤེས་ལ་རྣམ་པར་འཕྲུལ་པ་དང་། མངོན་པར་ཤེས་པ་

75-1-212a

ལ་རྣམ་པར་འཕྲུལ་པ་དང་། རྫུ་འཕྲུལ་ལ་རྣམ་པར་འཕྲུལ་པ་དང་། སྟོབས་ལ་རྣམ་པར་འཕྲུལ་པ་དག་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་འཕྲུལ་
པའོ། །ཀྱེ་རྒྱལ་བའི་སྲས་དེ་ལ་བྱང་ཆུབ་སེམས་དཔའ་རྣམས་ཀྱི་སེམས་ཅན་ལ་རྣམ་པར་འཕྲུལ་པ་གང་ཞེ་ན། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་ཅན་ལ་རྣམ་
པར་འཕྲུལ་པ་སྟེ། བཅུ་གང་ཞེ་ན་འདི་ལྟར་སེམས་ཅན་ཐམས་ཅད་སེམས་ཅན་མེད་པས་སྒྲོལ་བའི་རྣམ་པར་འཕྲུལ་པ་དང་། སེམས་ཅན་ཐམས་ཅད་ཀྱི་འདུ་ཤེས་ཀྱི་རྣམ་པར་བྱིན་གྱིས་བརླབ་པའི་རྣམ་
པར་འཕྲུལ་པ་དང་། སེམས་ཅན་ཐམས་ཅད་དུས་ལ་བབ་ན་ཆོས་བསྟན་པ་རྒྱུན་མི་གཅོད་པའི་རྣམ་པར་འཕྲུལ་པ་དང་། སེམས་ཅན་གྱི་ཁམས་ཐམས་ཅད་དུ་སྤྲུལ་པའི་རྣམ་པར་འཕྲུལ་པ་དང་། 
སེམས་ཅན་གྱི་ཁམས་ཐམས་ཅད་སྐྲའི་སྦུབས་གཅིག་ཏུ་བཙུད་ཀྱང་གནོད་པར་མི་འགྱུར་བའི་རྣམ་པར་འཕྲུལ་པ་དང་། སེམས་ཅན་གྱི་ཁམས་ཐམས་ཅད་འཇིག་རྟེན་གྱི་ཁམས་སུ་བྱིན་གྱིས་བརླབ་
ཏེ། ཕ་རོལ་ཤེས་པར་བྱེད་པ་དང་། ཡོངས་སུ་སྟོན་པའི་རྣམ་པར་འཕྲུལ་པ་དང་། སེམས་ཅན་གྱི་ཁམས་ཐམས་ཅད་དུ་བརྒྱ་བྱིན་དང་ཚངས་པ་དང་། འཇིག་རྟེན་གྱི་མགོན་པོའི་དབང་ཡོངས་སུ་སྟོན་
པའི་རྣམ་པར་འཕྲུལ་པ་དང་། སེམས་ཅན་གྱི་ཁམས་ཐམས་ཅད་དུ་ཉན་ཐོས་དང་། རང་སངས་རྒྱས་ཀྱི་གཟུགས་དང་ཁ་དོག་དང་མཚན་དང་། ཆོ་ག་དང་སྤྱོད་ལམ་ཡོངས་སུ་སྟོན་པའི་རྣམ་པར་འཕྲུལ་པ་
དང་སེམས་ཅན་གྱི་ཁམས་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་ཐོབ་པ་ཡོངས་སུ་སྟོན་པའི་རྣམ་པར་འཕྲུལ་པ་དང་། སེམས་ཅན་གྱི་ཁམས་མ་ལུས་པ་ཐམས་ཅད་དུ་ཐམས་ཅད་མཁྱེན་

75-1-212b

པའི་སྟོབས་མངོན་པར་རྫོགས་པར་སངས་རྒྱས་པའི་གཟུགས་ཀྱི་སྐུ་དང་། མཚན་དང་དཔེ་བྱད་བཟང་པོ་སྣ་ཚོགས་ཀྱི་རྒྱན་ཡོངས་སུ་སྟོན་པའི་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་
བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཞིང་ལ་རྣམ་པར་འཕྲུལ་པ་སྟེ། བཅུ་གང་ཞེ་ན་འདི་ལྟར་ཞིང་
ཐམས་ཅད་ཞིང་གཅིག་ཏུ་བྱིན་གྱིས་བརློབ་པའི་རྣམ་པར་འཕྲུལ་པ་དང་། ཞིང་ཐམས་ཅད་སྐྲའི་སྦུབས་སུ་གཅིག་ཏུ་འཛུད་པའི་རྣམ་པར་འཕྲུལ་པ་དང་། ཞིང་ཐམས་ཅད་མི་ཟད་པ་ལ་འཇུག་པའི་
རྣམ་པར་འཕྲུལ་པ་དང་། ཞིང་ཐམས་ཅད་དཀྱིལ་མོ་སྐྲུང་གཅིག་གིས་རྒྱས་པར་འགེངས་པའི་ལུས་གཅིག་ཡོངས་སུ་སྟོན་པའི་རྣམ་པར་འཕྲུལ་པ་དང་། ཞིང་ཐམས་ཅད་རང་གི་ལུས་སུ་ཆུད་པར་
ཡོངས་སུ་སྟོན་པའི་རྣམ་པར་འཕྲུལ་པ་དང་། ཞིང་ཐམས་ཅད་རབ་ཏུ་བསྐྱོད་ཀྱང་སེམས་ཅན་འཇིག་རྟེན་མི་འཇིག་པར་འགྱུར་བའི་རྣམ་པར་འཕྲུལ་པ་དང་། ཞིང་ཐམས་ཅད་ཀྱི་རྒྱན་རྣམ་པར་ཕྱེ་བ་
ཞིང་གཅིག་ཏུ་ཡོངས་སུ་སྟོན་པའི་རྣམ་པར་འཕྲུལ་པ་དང་། ཞིང་གཅིག་གི་རྣམ་པར་ཕྱེ་བ་ཞིང་ཐམས་ཅད་ཀྱི་རྒྱན་རྣམ་པར་ཕྱེ་བར་ཡོངས་སུ་སྟོན་པ་དང་། ཞིང་ཐམས་ཅད་ཀྱི་དེ་བཞིན་གཤེགས་པའི་
འཁོར་ཀྱི་དཀྱིལ་འཁོར་དུ་དེ་བཞིན་གཤེགས་པའི་སྐུ་གཅིག་གིས་ཡོངས་སུ་ཁྱབ་པར་སེམས་ཅན་ཐམས་ཅད་ལ་སྟོན་པའི་རྣམ་པར་འཕྲུལ་པ་དང་། ཞིང་ཕྲ་བ་དང་ཆེ་བ་དང་ཡངས་པ་དང་རྒྱ་ཆེ་
བ་དང་ཟབ་པ་དང་སྣྲེལ་བཞི་དང་སྤྱི་བོ་ཚུགས་སུ་རྒྱུ་བ་དང་། གཞི་མཉམ་པ་ལ་འཇུག་པར་ཡོངས་སུ་གཞོལ་པས་ཕྱོགས་ཀྱི་དྲ་བ་རྣམ་པར་ཕྱེ་བ་ལ་འཇུག་པར་སེམས་ཅན་མ་ལུས་པ་ཐམས་ཅད་ལ་ཡོངས་སུ་སྟོན་པའི་རྣམ་པར་

75-1-213a

འཕྲུལ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཞིང་ལ་རྣམ་པར་འཕྲུལ་བའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་
རྣམས་ཀྱི་ཆོས་ལ་རྣམ་པར་འཕྲུལ་པ་སྟེ། བཅུ་གང་ཞེ་ན་འདི་ལྟར་ཆོས་ཐམས་ཅད་ཆོས་གཅིག་ཏུ་ཡང་དག་པར་གཞོལ་བར་བྱ་བ་དང་། ཆོས་གཅིག་པོ་ཆོས་ཐམས་ཅད་དུ་ཡང་དག་པར་
གཞོལ་བར་བྱེད་ཀྱང་སེམས་ཅན་གྱི་བསམ་པ་དང་། མི་འགལ་བར་རྣམ་པར་དམིགས་པའི་རྣམ་པར་འཕྲུལ་པ་དང་། ཆོས་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པ་བསྒྲུབ་པར་ཁོང་དུ་ཆུད་པར་
བྱ་བ་ཕ་རོལ་གྱིས་གོ་བར་བྱ་བའི་རྣམ་པར་འཕྲུལ་པ་དང་། ཆོས་ཐམས་ཅད་འདུ་ཤེས་དང་བྲལ་བར་སེམས་ཅན་མང་པོས་ཁོང་དུ་ཆུད་པར་བྱ་བའི་རྣམ་པར་འཕྲུལ་པ་དང་། ཆོས་ཐམས་ཅད་ལ་
ཚུལ་གཅིག་ཏུ་འཇུག་ཅིང་ཚུལ་མཐའ་ཡས་པར་སྟོན་པའི་རྣམ་པར་འཕྲུལ་པ་དང་། ཆོས་ཐམས་ཅད་ལ་བརྗོད་དུ་མེད་པར་འཇུག་ཅིང་། སྒོ་བརྒྱ་སྟོང་ཕ་རོལ་ཀྱི་རྒྱུད་དུ་བསྟན་པའི་རྣམ་པར་
འཕྲུལ་པ་དང་། ཆོས་ཐམས་ཅད་སྒོ་ཀུན་ནས་རྒྱུ་བའི་ཡི་གེའི་ཚུལ་ལ་མཁས་པར་རྣམ་པར་འཕྲུལ་པ་དང་། ཆོས་ཐམས་ཅད་ཆོས་ཀྱི་སྒོ་གཅི་བ་དང་མི་འགལ་བ་ལ་འཇུག་པའི་ཚུལ་ཁོང་
དུ་ཆུད་པར་སྟོན་པས་བསྐལ་པ་བརྗོད་དུ་མེད་ཅིང་མི་ཟད་པར་རྣམ་པར་འཕྲུལ་པ་དང་། ཆོས་ཐམས་ཅད་སངས་རྒྱས་ཀྱི་ཆོས་སུ་འཇུག་པ་ལ་སེམས་ཅན་མང་པོ་བཟུང་བའི་རྣམ་པར་
འཕྲུལ་པ་དང་། ཆོས་ཐམས་ཅད་མཐའ་དང་དབུས་མེད་པར་ཡོངས་སུ་སྟོན་པའི་རྣམ་པར་འཕྲུལ་པ་དང་། ཆོས་ཐམས་ཅད་ལ་ཆགས་པ་མེད་པའི་མཐར་ཕྱིན་ཅིང་མཐའ་དང་དབུས་

75-1-213b

མེད་པའི་སྒྱུ་མའི་དྲ་བ་རྣམ་པ་ཐ་དད་པ་ལ་འཇུག་པས་བསྐལ་པ་མུ་མེད་པར་མི་ཟད་པར་སེམས་ཅན་ལ་སྟོན་པའི་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་ཆོས་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུས་ལ་རྣམ་པར་འཕྲུལ་པ་སྟེ། བཅུ་གང་ཞེ་ན་འདི་ལྟར་སེམས་
ཅན་ཐམས་ཅད་ཀྱིས་དེ་དག་གི་ལུས་སུ་བྱིན་གྱིས་རློབ་ཅིང་། མོས་པར་བྱ་བ་ལ་འཇུག་པའི་རྣམ་པར་འཕྲུལ་པ་དང་། རང་གི་ལུས་སེམས་ཅན་ཐམས་ཅད་ཀྱི་ལུས་ཀྱི་འདུ་ཤེས་སུ་བྱིན་གྱིས་རློབ་
པའི་རྣམ་པར་འཕྲུལ་པ་དང་སངས་རྒྱས་ཐམས་ཅད་ཀྱི་སྐུ་སངས་རྒྱས་གཅིག་གི་སྐུར་མོས་ཤིང་འཇུག་པའི་རྣམ་པར་འཕྲུལ་པ་དང་། སངས་རྒྱས་གཅིག་གི་སྐུ་སངས་རྒྱས་མ་ལུས་པ་ཐམས་ཅད་
ཀྱི་སྐུར་འཇུག་ཅིང་གཞན་ལ་ཡོངས་སུ་སྟོན་པའི་རྣམ་པར་འཕྲུལ་པ་དང་། ཞིང་ཐམས་ཅད་དུ་ནམ་མཁའ་བྱིན་གྱིས་རློབ་པའི་རྣམ་པར་འཕྲུལ་པ་དང་། དུས་གསུམ་ཐམས་ཅད་ཆོས་ཀྱི་སྐུ་གཅིག་
གིས་ཡོངས་སུ་རྒྱས་པར་སེམས་ཅན་ལ་སྟོན་པའི་རྣམ་པར་འཕྲུལ་པ་དང་། ལུས་གཅིག་ཏུ་ཏིང་ངེ་འཛིན་ལ་མཉམ་པར་བཞག་ཅིང་ལུས་མཐའ་ཡས་པ་ལས་རྣམ་པར་ལྡང་བའི་རྣམ་པར་འཕྲུལ་
པ་དང་། ལུས་གཅིག་གི་མངོན་པར་སངས་རྒྱས་ཤིང་སེམས་ཅན་སྙེད་ཀྱི་ལུས་སུ་ཡོངས་སུ་སྟོན་པའི་རྣམ་པར་འཕྲུལ་པ་དང་། སེམས་ཅན་ཐམས་ཅད་ཀྱི་ལུས་སེམས་ཅན་གཅིག་གི་ལུས་སུ་སྟོན་པའི་
རྣམ་པར་འཕྲུལ་པ་དང་། སེམས་ཅན་ཐམས་ཅད་ཀྱི་སྐུར་སྟོན་ཅིང་། ཆོས་ཀྱི་སྐུ་སེམས་ཅན་གྱི་ལུས་སུ་སྟོན་པའི་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་

75-1-214a

རྣམས་ཀྱི་ལུས་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྨོན་ལམ་ལ་རྣམ་པར་འཕྲུལ་པ་སྟེ། བཅུ་གང་ཞེ་ན་འདི་
ལྟར་བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་རང་གི་སྨོན་ལམ་དུ་བྱིན་གྱིས་རློབ་པའི་རྣམ་པར་འཕྲུལ་པ་དང་། སངས་རྒྱས་ཐམས་ཅད་ཀྱི་རྫོགས་པའི་བྱང་ཆུབ་ཀྱི་སྨོན་ལམ་གྱི་
སྟོབས་དང་། མཐུ་མངོན་པར་རྫོགས་པར་བྱང་ཆུབ་པར་ཡོངས་སུ་སྟོན་པའི་རྣམ་པར་འཕྲུལ་པ་དང་། སེམས་ཅན་ཇི་ལྟར་སྨིན་པ་རང་གི་བསམ་པ་བཞིན་དུ་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་བའི་རྣམ་པར་འཕྲུལ་པ་དང་། བསྐལ་པ་གྲངས་མེད་པ་ཐམས་ཅད་དུ་སྨོན་ལམ་རྒྱུན་མི་གཅོད་པའི་རྣམ་པར་འཕྲུལ་པ་དང་། 
རྣམ་པར་ཤེས་པའི་ལུས་ལས་གྱེན་དུ་བསྐྱོད་དེ། ཡེ་ཤེས་ཀྱི་ལུས་ལ་ཡང་མི་གནས་པའི་སྨོན་ལམ་ལ་དབང་བསྒྱུར་བས་ལུས་ཐམས་ཅད་ཡོངསུ་སྟོན་པའི་རྣམ་པར་འཕྲུལ་པ་དང་། རང་གི་
ལུས་ཚད་དུ་གྱུར་པས་ཕ་རོལ་གྱི་ཚོགས་ཀྱི་སྨོན་ལམ་ཐམས་ཅད་ཡོངས་སུ་རྫོགས་པར་བྱ་བའི་རྣམ་པར་འཕྲུལ་པ་དང་། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་སྨོན་ལམ་ལས་
ཕྱིར་མི་ལྡོག་པའི་རྣམ་པར་འཕྲུལ་པ་དང་། བསྐལ་པ་བགྲང་བ་ཐམས་ཅད་བྱང་ཆུབ་ཀྱི་སྤྱོད་པས་རྒྱས་པར་དགང་བའི་སྨོན་ལམ་རྒྱུན་མི་འཆད་པའི་རྣམ་པར་འཕྲུལ་པ་དང་། སྐྲའི་སྦུབས་
གཅིག་ཏུ་མངོན་པར་འཚང་རྒྱ་བའི་སྨོན་ལམ་གྱི་སྟོབས་གྱི་སངས་རྒྱས་ཀྱི་ཞིང་ཐམས་ཅད་དུ་རྒྱས་པར་དགང་ཞིང་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པ་སེམས་ཅན་གཅིག་ཏུ་

75-1-214b

སྟོན་པའི་སྨོན་ལམ་ལ་རྣམ་པར་འཕྲུལ་པ་དང་། ཆོས་ཀྱི་ཚིག་གཅིག་བརྗོད་པས་ཆོས་ཀྱི་དབྱིངས་མ་ལུས་པ་ཐམས་ཅད་རྒྱས་པར་བཀང་སྟེ། ཆོས་ཀྱི་སྤྲིན་ཆེན་པོ་འབྱུང་བ་ལས། ཆོས་ཀྱི་བདུད་རྩིའི་ཆར་རབ་ཏུ་འབབ་ཅིང་རིག་
པ་དང་། རྣམ་པར་གྲོལ་བའི་གློག་སྣང་བ་དང་། ཡང་དག་པ་དེ་ཁོ་ན་ཉིད་ཀྱི་ཆོས་ཀྱི་འབྲུག་སྒྲ་མངོན་པར་འབྱུང་བའི་སེམས་ཅན་གྱིས་ཁམས་ཐམས་ཅད་ཡོངས་སུ་མོས་པར་བྱ་བའི་སྨོན་ལམ་ཆེན་པོ་ཡོངས་སུ་རྫོགས་
པར་བྱ་བས། རྣམ་པར་བརྩེ་བའི་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ལ་རྣམ་པར་འཕྲུལ་པའོ། བཅུ་གང་ཞེ་ན། འདི་ལྟར་ཀྱེ་རྒྱལ་བའི་སྲས་
བྱང་ཆུབ་སེམས་དཔའ་རྣམས་ནི་ཆོས་ཀྱི་དབྱིངས་ཀྱི་སྤྱོད་ཡུལ་དང་ཡང་ལྡན་ལ་སེམས་ཅན་གྱི་ཁམས་ཀྱི་སྤྱོད་ཡུལ་དུ་ཡང་སྣང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སངས་རྒྱས་ཀྱི་སྤྱོད་ཡུལ་
ལ་མངོན་པར་དགའ་བ་ཡིན་ལ་བདུད་ཀྱི་སྤྱོད་ཡུལ་ལ་གནས་པར་ཡང་སྣང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་མྱ་ངན་ལས་འདས་པའི་སྤྱོད་ཡུལ་དང་ཡང་ལྡན་ལ་འཁོར་བའི་སྤྱོད་ཡུལ་ལས་
ཀྱང་མི་གཡོའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཐམས་ཅད་མཁྱེན་པ་ཉིད་ཀྱི་སྤྱོད་ཡུལ་དང་ལྡན་ལ་བྱང་ཆུབ་སེམས་དཔའི་སྤྱོད་ཡུལ་གྱིས་གཅོད་དོ། །ཀྱེ་རྒྱལ་བའི་
སྲས་བྱང་ཆུབ་སེམས་དཔའ་རྣམས་ནི་ཞི་བ་དང་རབ་ཏུ་ཞི་བ་དང་ཉེ་བར་ཞི་བའི་སྤྱོད་ཡུལ་དང་ལྡན་ལ། སེམས་ཅན་མ་ཞི་བ་རབ་ཏུ་མ་ཞི་བ་ཉེ་བར་མ་ཞི་བའི་སྤྱོད་ཡུལ་ཅན་རྣམ་པར་
མི་སྤོང་བ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་བླང་བ་མེད་པ་དང་འདོར་བ་མེད་པ་དང་། སྤྲོས་པ་མེད་པ་དང་མི་འཕྲོ་བ་དང་། མཚན་མ་མེད་པ་དང་

75-1-215a

དངོས་པོ་མེད་པ་དང་། རྣམ་པར་མི་དམིགས་པ་དང་། བར་སྣང་དང་མཉམ་པའི་སྤྱོད་ཡུལ་དང་ཡང་ལྡན་ལ་སེམས་ཅན་སྤྲོས་པ་དང་། མཚན་མ་ཐམས་ཅད་དམིགས་པའི་
སྤྱོད་ཡུལ་ཅན་རྣམས་གྱི་གནས་ན་འང་སྣང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སྟོབས་དང་། རྣམ་པར་ཐར་པའི་སྤྱོད་ཡུལ་དང་ཡང་ལྡན་ལ་
ཕྱོགས་གཅིག་པའི་སྤྱོད་ཡུལ་ཐམས་ཅད་དུ་འང་སྣང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སེམས་ཅན་མེད་པའི་མཐའ་སྤྱོད་ཡུལ་དང་ཡང་ལྡན་ལ་
སེམས་ཅན་ཐམས་ཅད་ཡོངས་སུ་སྨྱིན་པར་བྱ་བ་ཡང་རྣམ་པར་མི་སྤོང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་བསམ་གཏན་དང་། 
རྣམ་པར་ཐར་པ་དང་། རྟོགས་པ་དང་། ཡེ་ཤེས་དབེན་པའི་སྤྱོད་ཡུལ་དང་ཡང་ལྡན་ལ། འཇིག་རྟེན་གྱི་ཁམས་ཐམས་ཅད་དུ་སྐྱེ་བར་ཡང་སྣང་ངོ་། །ཀྱེ་
རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་བསམ་གཏན་དང་། རྣམ་པར་ཐར་པ་དང་། རྟོགས་པ་དང་། ཡེ་ཤེས་དབེན་པའི་སྤྱོད་ཡུལ་དང་ཡང་ལྡན་
ལ། འཇིག་རྟེན་གྱི་ཁམས་ཐམས་ཅད་དུ་སྐྱེ་བར་ཡང་སྣང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་དེ་བཞིན་གཤེགས་པའི་སྤྱོད་པ་དང་། 
མངོན་པར་འཚང་རྒྱ་བ་དང་། སངས་རྒྱས་ཀྱི་རྒྱན་དང་སྤྱོད་ཡུལ་ཐམས་ཅད་ཀྱང་ཐོབ་ལ་ཉན་ཐོས་དང་རང་སངས་རྒྱས་ཐམས་ཅད་ཀྱིས་སྤྱོད་

75-1-215b

ལམ་དང་ཆོ་ག་ཡང་ཡོངས་སུ་སྟོན་ཏོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་
བྱང་ཆུབ་སེམས་དཔའ་རྣམས་ཀྱི་ཡེ་ཤེས་ལ་རྣམ་པར་འཕྲུལ་པ་སྟེ། བཅུ་གང་ཞེ་ན། འདི་ལྟར་སོ་སོ་ཡང་དག་པར་རིག་པའི་ཡེ་ཤེས་མི་ཟད་པ་ལ་རྣམ་པར་འཕྲུལ་པ་དང་། རྨོངས་
པ་མེད་པའི་གཟུངས་ཐམས་ཅད་ཐོབ་པའི་ཡེ་ཤེས་ལ་རྣམ་པར་འཕྲུལ་པ་དང་། སྨོན་ལམ་ཤིན་ཏུ་རྣམ་པར་གདོན་མི་ཟ་བ་བསྟན་པ་དང་། སེམས་ཅན་གྱི་ཁམས་ཐམས་ཅད་ཀྱི་
དབང་པོ་ཡོངས་སུ་འཛིན་པ་དང་། ཁོང་དུ་ཆུད་པའི་ཡེ་ཤེས་ལ་རྣམ་པར་འཕྲུལ་པ་དང་། རང་གི་སེམས་ཀྱི་ཡེ་ཤེས་ཕ་རོལ་གྱི་སེམས་ཀྱི་ཡེ་ཤེས་དང་། སེམས་གཅིག་ལས་
སེམས་ཅན་ཐམས་ཅད་ཀྱི་སྤྱོད་པ་དང་། རྣམ་པར་གཡོ་བར་བྱེད་པའི་ཡེ་ཤེས་ལ་རྣམ་པར་འཕྲུལ་བ་དང་། སེམས་ཅན་གྱི་ཁམས་ཐམས་ཅད་ཀྱི་བསམ་པ་དང་། བག་ལ་
ཉལ་བ་དང་བག་ཆགས་དང་ཉོན་མོངས་པའི་ནད་ལ་གང་དང་འབྱོར་བའི་སྨན་ཡང་དག་པར་གཏོང་བའི་ཡེ་ཤེས་ལ་རྣམ་པར་འཕྲུལ་བ་དང་། དེ་བཞིན་གཤེགས་པའི་སྟོབས་བཅུ་ལ་
སྐད་གཅིག་གཅིག་གིས་འཇུག་པའི་ཡེ་ཤེས་ལ་རྣམ་པར་འཕྲུལ་བ་དང་། དུས་གསུམ་གྱི་བསྐལ་པའི་གྲངས་ཐམས་ཅད་ལ་ཆགས་པ་མེད་པའི་ཡེ་ཤེས་ཡངས་པ་སེམས་ཅན་
གཅིག་གིས་ཐོབ་པར་བྱེད་པའི་ཡེ་ཤེས་རྣམ་པར་འཕྲུལ་བ་དང་། ཐོགས་པ་མེད་པའི་སེམས་ཀྱི་སྐད་ཅིག་དུ་མངོན་པར་འཚང་རྒྱ་བར་འགྲོ་བ་ཐམས་ཅད་དུ་ཡོངས་སུ་སྟོན་པའི་ཡེ་ཤེས་

75-1-216a

ལ་རྣམ་པར་འཕྲུལ་བ་དང་། སེམས་གཅིག་གི་འདུ་ཤེས་ཀྱིས་སེམས་ཅན་མ་ལུས་པ་ཐམས་ཅད་ཀྱི་ལས་དང་བྱ་བ་ལ་མངོན་སུམ་དུ་འཇུག་པའི་ཡེ་ཤེས་ལ་རྣམ་པར་འཕྲུལ་བ་དང་། སེམས་
ཅན་གཅིག་གི་སྒྲ་དབྱངས་ཀྱིས་སྒྲ་ཐམས་ཅད་ལ་འཇུག་པ་ཡོངས་སུ་སྟོན་པའི་ཡེ་ཤེས་ལ་རྣམ་པར་འཕྲུལ་བ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་
ཀྱི་ཡེ་ཤེས་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མངོན་པར་ཤེས་པ་ལ་རྣམ་པར་འཕྲུལ་བ་སྟེ། བཅུ་གང་ཞེ་ན། 
འདི་ལྟར་འཇིག་རྟེན་གྱི་ཁམས་ཐམས་ཅད་དུ་ལུས་ཡོངས་སུ་སྟོན་ཀྱང་ལུས་གཅིག་ཏུ་དམིག་པའི་མངོན་པར་ཤེས་པ་ལ་རྣམ་པར་འཕྲུལ་པ་དང་། དེ་བཞིན་གཤེགས་པ་གཅིག་གི་འཁོར་ཀྱི་དཀྱིལ་འཁོར་དུ་
དེ་བཞིན་གཤེགས་པ་ཐམས་ཅད་ཀྱི་འཁོར་ཀྱི་དཀྱིལ་འཁོར་ཀྱི་འཁོར་དང་། ཆོས་བསྟན་པ་དང་ཡོངས་སུ་འཛིན་པའི་མངོན་པར་ཤེས་པ་ལ་རྣམ་པར་འཕྲུལ་པ་དང་། སེམས་ཅན་གཅིག་གི་སེམས་ལ་དམིག་
པས་བྱང་ཆུབ་ཀྱི་རྒྱུད་བརྗོད་དུ་མེད་པ་རྣམ་པར་འཚང་རྒྱ་ཞིང་སེམས་ཅན་ཐམས་ཅད་ཀྱི་སེམས་ཀྱིས་གོ་བར་བྱེད་པའི་མངོན་པར་ཤེས་པ་ལ་རྣམ་པར་འཕྲུལ་པ་དང་། དབྱངས་གཅིག་གིས་
འཇིག་རྟེན་གྱི་ཁམས་ཐམས་ཅད་དུ་གོ་བར་བྱེད་ཅིང་སྒྲ་རྣམ་པ་ཐ་དད་པ་ཐམས་ཅད་དུ་ཤེས་པར་བྱེད་པས། སེམས་ཅན་གཞན་གྱི་སེམས་ཀྱི་རྒྱུད་དུ་ཕྱིན་པར་བྱེད་པའི་མངོན་པར་
ཤེས་པ་ལ་རྣམ་པར་འཕྲུལ་པ་དང་། འགྲོ་བ་ཐམས་ཅད་ཀྱི་སྔོན་གྱི་མཐའི་མུར་ཐུག་པའི་སྐལ་པ་སེམས་ཀྱི་སྐད་ཅིག་གཅིག་གིས་རྗེས་སུ་དྲན་ཞིང་ཤེས་པས་ལས་ཀྱི་འབྲས་བུ་

75-1-216b

རྣམ་པར་སྨིན་པ་ཅི་ལྟ་བ་བཞིན་དུ་མངོན་སུམ་དུ་སྟོན་ཅིང་སེམས་ཅན་གྱིས་གོ་བར་བྱེད་པའི་མངོན་པར་ཤེས་པ་ལ་རྣམ་པར་འཕྲུལ་བ་དང་། འཇིག་རྟེན་གྱི་ཁམས་ཐམས་ཅད་བརྒྱན་པར་བྱ་
བའི་མངོན་པར་ཤེས་པ་རྣམ་པར་འཕྲུལ་བ་དང་། དུས་ཐམས་ཅད་མཉམ་པ་ཉིད་དུ་འཇུག་པའི་མངོན་པར་ཤེས་པ་ལ་རྣམ་པར་འཕྲུལ་པ་དང་། སངས་རྒྱས་ཐམས་ཅད་ཀྱི་བྱང་ཆུབ་ཏུ་
སྤྱོད་པའི་ལམ་ཡང་དག་པར་བསྐྱེད་པ་དང་། ཆོས་ཀྱི་སྣང་བ་རབ་ཏུ་དགྱེ་བའི་མངོན་པར་ཤེས་པ་ལ་རྣམ་པར་འཕྲུལ་པ་དང་། ལྷ་དང་། ཀླུ་དང་གནོད་སྦྱིན་དང་། དྲི་ཟ་དང་ལྷ་
མ་ཡིན་དང་། ནམ་མཁའ་ལྡིང་དང་། སི་འམ་ཅི་དང་། ལྟོ་འཕྱེ་ཆེན་པོ་དང་བརྒྱ་བྱིན་དང་། ཚངས་པ་དང་། འཇིག་རྟེན་གྱི་མགོན་པོ་ཐམས་ཅད་ཀྱིས་མངོན་པར་ཤེས་
པ་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་དང་། དེ་བཞིན་གཤེགས་པའི་སྟོབས་བཅུ་དང་། བྱང་ཆུབ་སེམས་དཔའི་དགེ་བའི་རྩ་བ་ཐམས་ཅད་ཀྱིས་ཡོངས་སུ་
བསྲུངས་པའི་མངོན་པར་ཤེས་པ་ལ་རྣམ་པར་འཕྲུལ་པ་དང་། ཀྱེ་རྒྱལ་བའི་སྲས་མདོར་ན་བྱང་ཆུབ་སེམས་དཔའ་ནི་མངོན་པར་ཤེས་པས་ཆོས་ཐམས་ཅད་ལ་ཡང་དག་པར་གཞོལ་བ་ཡིན་ཏེ། 
བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མངོན་པར་ཤེས་པ་ལ་རྣམ་པར་འཕྲུལ་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྫུ་
འཕྲུལ་བ་སྟེ། 

75-1-217a

བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་བརྗོད་དུ་མེད་པ་རྡུལ་ཤིན་ཏུ་ཕྲ་བ་གཅིག་ཏུ་འཛུད་པའི་རྫུ་འཕྲུལ་ལ་རྣམ་པར་འཕྲུལ་པ་དང་། རྡུལ་ཤིན་ཏུ་ཕྲ་བ་གཅིག་ལ་ཆོས་ཀྱི་
དབྱིངས་ཐམས་ཅད་དང་མཉམ་པའི་སངས་རྒྱས་ཀྱི་ཞིང་ཡོངས་སུ་སྟོན་པའི་རྫུ་འཕྲུལ་རྣམ་པར་འཕྲུལ་པ་དང་། རྒྱ་མཚོ་ཐམས་ཅད་ཀྱི་ཆུའི་ཕུང་པོ་བ་སྤུའི་ཁུང་བུ་གཅིག་ཏུ་བླགས་ཏེ། ཆོས་
ཀྱི་དབྱིངས་དང་མཉམ་པའི་འཇིག་རྟེན་གྱི་ཁམས་སུ་འགྲོ་ཡང་སེམས་ཅན་ལ་གནོད་པར་མི་འགྱུར་བའི་རྫུ་འཕྲུལ་ལ་རྣམ་པར་འཕྲུལ་པ་དང་། འཇིག་རྟེན་གྱི་ཁམས་བརྗོད་དུ་མེད་པར་རང་གི་ལུས་
སུ་བཙུད་དེ། བྱ་བ་ཐམས་ཅད་ཡོངས་སུ་སྟོན་པ་ལ་མཁས་པའི་རྫུ་འཕྲུལ་ལ་རྣམ་པར་འཕྲུལ་པ་དང་། འཁོར་ཡུག་དང་། རྡོ་རྗེའི་རི་བསམ་གྱིས་མི་ཁྱབ་པ་ཐམས་ཅད་བ་སྤུའི་ཁུང་བུ་
ཅིག་ཏུ་བྲིས་ཏེ། འཇིག་རྟེན་གྱི་ཁམས་ཐམས་ཅད་དུ་འགྲོ་ཡང་སེམས་ཅན་རྣམས་སྡང་བར་མི་འགྱུར་བའི་རྫུ་འཕྲུལ་ལ་རྣམ་པར་འཕྲུལ་པ་དང་། བསྐལ་པ་བརྗོད་དུ་མེད་པའི་ཡང་བརྗོད་
དུ་མེད་པ་བསྐལ་པ་གཅིག་ཏུ་བྱིན་ཀྱིས་བརླབས་ཏེ། བསྐལ་པ་གཅིག་ལ་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པ་འདུ་བ་དང་། འཇིག་པ་སྟོན་པས་ཀྱང་སེམས་ཅན་ལ་གནོད་
པར་མི་འགྱུར་བའི་རྫུ་འཕྲུལ་ལ་རྣམ་པར་འཕྲུལ་པ་དང་། འཇིག་རྟེན་གྱི་ཁམས་ཐམས་ཅད་དུ་ཆུས་འཇིག་པ་ཡོངས་སུ་བསྟན་པ་དང་། མེ་དང་། རླུང་གིས་འཇིག་པ་ཡོངས་སུ་
བསྟན་ཀྱང་སེམས་ཅན་ལ་གནོད་པར་མི་འགྱུར་བའི་རྫུ་འཕྲུལ་ལ་རྣམ་པར་འཕྲུལ་པ་དང་། འཇིག་རྟེན་གྱི་ཁམས་ཐམས་ཅད་འཚིག་ཅིང་ཆུ་དང་། མེ་དང་རླུང་གིས་འཇིག་ཀྱང་

75-1-217b

ལོངས་སྤྱོད་དང་། ཉེ་བར་སྤྱོད་པ་ཐམས་ཅད་ཀྱིས་ཡོངས་སུ་གང་བར་བྱས་ཤིང་སེམས་ཅན་ལ་ཀུན་ཏུ་སྟོན་པའི་རྫུ་འཕྲུལ་ལ་རྣམ་པར་འཕྲུལ་པ་དང་། འཇིག་རྟེན་གྱི་ཁམས་བསམ་གྱི་མི་ཁྱབ་པ་ལག་
པའི་མཐིལ་ཀྱིས་བླངས་ཏེ། འཇིག་རྟེན་གྱི་ཁམས་བརྗོད་དུ་མེད་པའི་ཡང་རྗོད་དུ་མེད་པར་བཀོད་ཀྱང་སེམས་ཅན་ལ་གནོད་པར་མི་འགྱུར་བའི་རྫུ་འཕྲུལ་ལ་རྣམ་པར་འཕྲུལ་པ་དང་། ཞིང་ཐམས་
ཅད་ནམ་མཁའི་རང་བཞིན་དུ་ཡོངས་སུ་བསྟན་པས་སེམས་ཅན་གྱིས་གོ་བར་བྱེད་པའི་རྫུ་འཕྲུལ་ལ་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་
ཀྱི་རྫུ་འཕྲུལ་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ལ་རྣམ་པར་འཕྲུལ་པ་སྟེ། བཅུ་གང་ཞེ་ན། 
འདི་ལྟར་ཡོངས་སུ་སྨྱིན་པར་བྱ་བ་དང་། འདུལ་བ་མྱི་གཏོང་བས་སེམས་ཅན་གྱི་སྟོབས་ལ་རྣམ་པར་འཕྲུལ་པ་དང་། ནམ་མཁའ་བརྗོད་དུ་མེད་པའི་ཡང་བརྗོད་དུ་མེད་པ་ཐམས་
ཅད་རྒྱན་རྣམ་པར་ཕྱེ་བས་བརྒྱན་པར་ཡོངས་སུ་སྟོན་པས་ཞིང་གི་སྟོབས་ལ་རྣམ་པར་འཕྲུལ་བ་དང་། ལུས་ཐམས་ཅད་ལུས་མེད་པར་འཇུག་པས་ཆོས་ཀྱིས་སྟོབས་ལ་རྣམ་པར་འཕྲུལ་
པ་དང་། སྤྱོད་པ་རྒྱུན་མི་གཅོད་པས་བསྐལ་པའི་སྟོབས་ལ་རྣམ་པར་འཕྲུལ་པ་དང་། གཉིད་ཀྱིས་ལོགས་

75-1-218a

པ་སངས་པར་བྱེད་པས། སངས་རྒྱས་ཀྱི་སྟོབས་ལ་རྣམ་པར་འཕྲུལ་པ་དང་། བྱང་ཆུབ་སེམས་དཔའི་སྤྱོད་པ་ཐམས་ཅད་བསྐྱེད་ཅིང་རབ་ཏུ་འཛིན་པའི་ཕྱིར་སྤྱོད་པ་དང་སྟོབས་ལ་
རྣམ་པར་འཕྲུལ་པ་དང་། སེམས་ཅན་གྱི་ཁམས་ཐམས་ཅད་ཡང་དག་པར་སྒྲོལ་བས། སངས་རྒྱས་ཀྱི་སྟོབས་ལ་རྣམ་པར་འཕྲུལ་པ་དང་། ཆོས་ཐམས་ཅད་བདག་པོ་མེད་པར་མངོན་པར་འཚང་
རྒྱ་བའི་ཕྱིར་རང་བྱུང་གི་སྟོབས་ལ་རྣམ་པར་འཕྲུལ་པ་དང་། ཐམས་ཅད་མཁྱེན་པའི་ཡེ་ཤེས་མ་ལུས་པར་མངོན་པར་འཚང་རྒྱ་བའི་ཕྱིར་ཐམས་ཅད་མཁྱེན་པའི་སྟོབས་ལ་རྣམ་པར་འཕྲུལ་པ་དང་། 
སེམས་ཅན་ཐམས་ཅད་ཡོངས་སུ་མི་གཏོང་བས་སྙིང་རྗེ་ཆེན་པོའི་སྟོབས་ལ་རྣམ་པར་འཕྲུལ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ཀྱི་རྣམ་པར་
འཕྲུལ་པ་སྟེ། ཀྱེ་རྒྱལ་བའི་སྲས་སེམས་ཅན་ལ་རྣམ་པར་འཕྲུལ་པ་གཟུགས་ཐམས་ཅད་སྟོབས་ལ་རྣམ་པར་འཕྲུལ་པ་ཡན་ཆད་ཀྱི་བར་ཏུ་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་
ཀྱི་རྣམ་པར་འཕྲུལ་པ་སྟེ། ཀྱེ་རྒྱལ་བའི་སྲས་བྱང་ཆུབ་སེམས་དཔའ་གང་གིས་རྣམ་པར་འཕྲུལ་པ་བཅུ་པོ་དེ་དག་ཐོབ་པར་གྱུར་པ་དེ་ནི་འདོད་ན་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་མངོན་པར་འཚང་རྒྱའོ། །འདོད་ན་མངོན་པར་འཚང་མི་རྒྱའོ། །འདོད་ན་མངོན་པར་འཚང་རྒྱ་ཡང་རྒྱ་ལ་སྤྱོད་པ་ཡང་རྒྱུན་མི་གཅོད་དོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། 
བྱང་ཆུབ་སེམས་དཔའ་རྣམས་ནི་སྨོན་ལམ་ཆེན་པོ་བྱུང་བ་སྟེ། སྒོ་མཐའ་ཡས་པའི་རྣམ་པར་འཕྲུལ་པ་ཡོངས་སུ་སྟོན་པ་ལ་མཁས་པའི་ཕྱིར་རོ། །ཀྱེ་རྒྱལ་བའི་སྲས་བཅུ་པོ་འདི་ནི་

75-1-218b

བྱང་ཆུབ་སེམས་དཔའ་རྣམས་ཀྱི་རྣམ་པར་རྩེ་བ་སྟེ། བཅུ་གང་ཞེ་ན་འདི་ལྟར་བྱང་ཆུབ་སེམས་དཔའ་སེམས་ཅན་གྱི་ལུས་ལ། ཞིང་གི་ལུས་བྱིན་གྱིས་རློབ་པ་བྱེད་ཀྱང་། སེམས་ཅན་གྱིས་ལུས་
འབྱེད་པར་མི་བྱེད་པ་དེ་ནི་རྣམ་པར་རྩེ་བ་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཞིང་གི་ལུས་ལ་སེམས་ཅན་གྱི་ལུས་བྱིན་གྱིས་རློབ་ཀྱང་ཞིང་གི་ལུས་འདྲེས་པར་ཡང་མི་བྱེད་པ་དེ་
ནི་རྣམ་པར་རྩེ་བ་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་སྐུ་ལ་སེམས་ཅན་གྱི་ལུས་བྱིན་གྱིས་རློབ་ཀྱང་སངས་རྒྱས་ཀྱི་སྐུ་དམའ་བར་མི་བྱེད་པ་དེ་ནི་རྣམ་
པར་རྩེ་བ་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཉན་ཐོས་དང་རང་སངས་རྒྱས་ཀྱི་ལུས་ལ་དེ་བཞིན་གཤེགས་པའི་སྐུ་ཡོངས་སུ་སྟོན་ཀྱང་ཉན་ཐོས་དང་རང་སངས་
རྒྱས་ཀྱི་ལུས་རྒྱ་ཆེན་པོར་ཡང་མྱི་བྱེད་པ་འདི་ནི་རྣམ་པར་རྩེ་བ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སྤྱོད་པའི་ལུས་ལ་མངོན་པར་འཚང་རྒྱ་བའི་ལུས་ཡོངས་སུ་སྟོན་
ཀྱང་སྤྱོད་པའི་རྒྱུན་མི་གཅོད་པ་དེ་ནི་རྣམ་པར་རྩེ་བ་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་མངོན་པར་རྫོགས་པར་བྱང་ཆུབ་པའི་ལུས་ལ་སྤྱོད་པ་ཡོངས་སུ་སྟོན་ཀྱང་
མངོན་པར་རྫོགས་པར་བྱང་ཆུབ་པ་ཉེ་བར་ལེན་པ་ཡང་མི་བྱེད་པ་དེ་ནི་རྣམ་པར་རྩེ་བ་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་མྱ་ངན་ལས་འདས་པའི་དབྱིངས་སུ་འཁོར་
བའི་རྒྱུན་ཡོངས་སུ་སྟོན་ཀྱང་མྱ་ངན་ལས་འདས་པ་ལ་མངོན་པར་ཆགས་པ་མི་སྐྱེད་པ་དེ་ནི་རྣམ་པར་རྩེ་བ་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་

75-1-219a

སེམས་དཔའ་འཁོར་བ་དང་མྱ་ངན་ལས་འདས་པ་ལ་ཡོངས་སུ་སྟོན་ཀྱང་ཡོངས་སུ་མྱ་ངན་ལས་འདས་པས་ཤིན་ཏུ་མྱ་ངན་ལས་འདའ་བར་མི་བྱེད་པ་འདི་ནི་རྣམ་པར་རྩེ་བ་བརྒྱད་པའོ། །ཀྱེ་རྒྱལ་བའི་
སྲས་གཞན་ཡང་བྱང་ཆུབ་སེམས་དཔའ་མཉམ་པར་བཞག་བཞིན་དུ་འདི་ལྟ་སྟེ། འོང་བ་དང་འགྲོ་བ་དང་། འགྲེང་བ་དང་འདུག་པའི་བྱ་བ་ཐམས་ཅད་ཡོངས་སུ་སྟོན་ཀྱང་། ཏིང་ངེ་འཛིན་ཀྱི་མཉམ་པ་ཉིད་འཁྲུག་
པར་མི་བྱེད་པ་དེ་ནི་རྣམ་པར་རྩེ་བ་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་དེ་བཞིན་གཤེགས་པ་གཅིག་གི་ཞབས་ཀྱི་དྲུང་ནས་ཆོས་ཐོས་ནས་ལུས་ཀྱང་མི་སྣང་བར་བྱེད་ལ། 
ཏིང་ངེ་འཛིན་ཀྱི་སྟོབས་ཀྱིས་དེ་བཞིན་གཤེགས་པའི་འཁོར་ཀྱི་དཀྱིལ་འཁོར་བརྗོད་དུ་མེད་པའི་ཡང་བརྗོད་དུ་མེད་པ་གཞན་དང་གཞན་དུ་ལུས་རྣམ་པར་དགོད་པས། ལྡང་ཡང་ལུས་ཐ་དད་པར་ཡང་མི་བྱེད། 
ཏིང་ངེ་འཛིན་ཐ་དད་པར་ཡང་མི་བྱེད་ལ་དེ་བཞིན་གཤེགས་པ་དེ་དག་ལས་ཀྱང་ཆོས་ཉན་ཅིང་ཐོས་ནས་ཀྱང་འཛིན་ཅིང་ཀུན་ཆུབ་པར་བྱེད་ལ་ཏིང་ངེ་འཛིན་ལ་འང་སྙོམས་པར་འཇུག་ཅིང་ཆོས་དྲི་བ་གཟུང་བའི་རྒྱུན་
ཀྱང་མི་གཅོད་དེ། དེ་དེ་ལྟར་མཉམ་པར་བཞག་བཞིན་དུ་ལུས་མི་སྣང་བར་ཡང་མི་བྱེད་ལ་ཏིང་ངེ་འཛིན་གྱི་ལུས་དང་། སྒོ་མངོན་པར་བསྒྲུབ་པ་རེ་རེས་ལས་ཀྱང་བརྗོད་དུ་མེད་པའི་ཡང་བརྗོད་དུ་མེད་པའི་
ཏིང་ངེ་འཛིན་གྱི་ལུས་དང་། སྒོ་མངོན་པར་བསྒྲུབ་ཅིང་དེ་ལྟ་བུའི་ཚུལ་གྱི་བསྐལ་པ་ཐམས་ཅད་ཟད་པར་གྱུར་ཀྱང་། བྱང་ཆུབ་སེམས་དཔའི་ཏིང་ངེ་འཛིན་ཀྱི་སྒོ་མངོན་པར་བསྒྲུབ་པའི་མཐའ་གང་
ཡང་མེད་པ་དེ་ནི་རྣམ་པར་རྩེ་བ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམ་པར་རྩེ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་

75-1-219b

པའི་ཡེ་ཤེས་ཆེན་པོས་རྣམ་པར་རོལ་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཡུལ་ཏེ། བཅུ་གང་ཞེ་ན་འདི་ལྟར་ཆོས་
ཀྱི་དབྱིངས་མཐའ་ཡས་པའི་སྒོ་ལ་འཇུག་པར་སེམས་ཅན་ལ་ཡོངས་སུ་སྟོན་པའི་ཡུལ་དང་། འཇིག་རྟེན་གྱི་ཁམས་ཐམས་ཅད་དུ་རྒྱན་རྣམ་པ་སྣ་ཚོགས་དུ་མ་མངོན་པར་བསྒྲུབ་པ་འགྲོ་བ་ཐམས་ཅད་
ཀྱིས་རྣམ་པར་དམིགས་པར་བྱ་བའི་ཡུལ་དང་། སེམས་ཅན་གྱི་ཁམས་ཐམས་ཅད་སྤྲུལ་པ་མངོན་པར་བསྒྲུབ་པ་རྣམ་པར་དམིགས་པར་བྱ་བའི་ཡུལ་དང་། དེ་བཞིན་གཤེགས་པའི་སྐུ་བྱང་ཆུབ་
སེམས་དཔའི་ལུས་སུ་མངོན་པར་བསྒྲུབ་པ་དང་། བྱང་ཆུབ་སེམས་དཔའི་ལུས་དེ་བཞིན་གཤེགས་པའི་སྐུར་མངོན་པར་བསྒྲུབ་པའི་ཡུལ་དང་། ནམ་མཁའི་ཁམས་འཇིག་རྟེན་གྱི་ཁམསུ་
མངོན་པར་བསྒྲུབ་པ་དང་། འཇིག་རྟེན་གྱི་ཁམས་ནམ་མཁའི་ཁམས་སུ་མངོན་པར་བསྒྲུབ་པའི་ཡུལ་དང་། མྱ་ངན་ལས་འདས་པ་འཁོར་བར་མངོན་པར་བསྒྲུབ་པ་དང་། འཁོར་བ་མྱ་ངན་ལས་
འདས་པར་མངོན་པར་བསྒྲུབ་པའི་ཡུལ་དང་། སེམས་ཅན་གཅིག་གི་སྐད་དུ་བརྗོད་པས། སངས་རྒྱས་ཀྱི་ཆོས་ཐམས་ཅད་བསྟན་པའི་ཡུལ་དང་། མཐའ་ཡས་པའི་སྒོ་ནས་ལུས་ཀུན་ཏུ་
སྟོན་ཅིང་ལུས་གཅིག་ཏུ་བྱིན་གྱིས་བརླབ་པ་དང་། ལུས་རྣམ་པ་ཐ་དད་པ་ཐམས་ཅད་མངོན་པར་བསྒྲུབ་པའི་ཡུལ་དང་། ལུས་གཅིག་གིས་ཆོས་ཀྱི་དབྱིངས་ཐམས་ཅད་དུ་རྒྱས་པར་དགེངས་པའི་
ཡུལ་དང་། སེམས་ཅན་ཐམས་ཅད་ཀྱི་སེམས་བསྐྱེད་པའི་སྐད་ཅིག་རེ་རེ་ལ་མཐའ་ཡས་པའི་སྒོ་མངོན་པར་བསྒྲུབ་ཅིང་རྣམ་པར་འཚང་རྒྱ་བའི་ཡུལ་ལོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་

75-1-220a

བྱང་ཆུབ་སེམས་དཔའ་རྣམས་ཀྱི་ཡུལ་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་ཡུལ་བླ་ན་མེད་པ་ཐོབ་པར་གྱུར་བ་དག་གོ།། །།
སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བཅྭོ་བརྒྱད་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ཏེ། བཅུ་གང་ཞེ་ན་
འདི་ལྟར་འཇིག་རྟེན་གྱི་ཐམས་ཅད་དང་འདུ་འཛི་མེད་པའི་ཕྱིར་བསམ་པའི་སྟོབས་དང་། སངས་རྒྱས་ཀྱི་ཆོས་ཐམས་ཅད་ལ་སྒྱིད་ལུག་པ་མེད་པར་བྱ་བའི་ཕྱིར་ལྷག་པའི་བསམ་པའི་སྟོབས་དང་། 
བྱང་ཆུབ་སེམས་དཔའི་བརྩོམ་པ་ཐམས་ཅད་མཐར་ཕྱིན་པར་བྱ་བ་ཡོངས་སུ་སྟོན་པའི་ཕྱིར་སྦྱོར་བའི་སྟོབས་དང་། འགྲོ་བ་ཐམས་ཅད་ཀྱི་སེམས་དང་། སྤྱོད་པ་རབ་ཏུ་ཤེས་པར་བྱ་བའི་ཕྱིར་
ཡེ་ཤེས་གྱི་སྟོབས་དང་། བསམ་པ་ཐམས་ཅད་ཡོངས་སུ་རྫོགས་པར་བྱ་བའི་སྨོན་ལམ་གྱི་སྟོབས་དང་། ཕྱི་མའི་མཐའི་མུར་ཐུག་པར་རྒྱུན་ཆད་པ་མེད་པར་བྱ་བའི་ཕྱིར་སྤྱོད་པའི་སྟོབས་
དང་། ཐེག་པ་ཐམས་ཅད་ཀྱིས་འབྱུང་བར་ཀུན་ཏུ་བསྟན་པ་དང་། ཐེག་པ་ཆེན་པོ་ལས་ཕྱིར་མི་ལྡོག་པར་བྱ་བའི་ཕྱིར་ཐེག་པའི་སྟོབས་དང་། སྐྲའི་སྦུབས་གཅིག་ཏུ་སངས་རྒྱས་འབྱུང་བ་
ཐམས་ཅད་དང་། འཇིག་རྟེན་གྱི་ཁམས་ཡོངས་སུ་དག་པ་ཐམས་ཅད་ཀུན་ཏུ་བསྟན་པའི་ཕྱིར་རྣམ་པར་འཕྲུལ་པའི་སྟོབས་དང་། སེམས་བསྐྱེད་པ་ཐམས་ཅད་ལ་བྱང་ཆུབ་ཏུ་རྣམ་པར་
འཚང་རྒྱ་བ་དང་། མི་འབྲལ་བའི་ཕྱིར་བྱང་ཆུབ་ཀྱི་སྟོབས་དང་། ཆོས་ཀྱི་ཚིག་གཅིག་བརྗོད་པས་སེམས་ཅན་ཐམས་ཅད་ཀྱི་བསམ་པ་དང་། དབང་པོ་མ་ལུས་པ་ལྷག་མ་མེད་པ་མཐའ་དག་

75-1-220b

རྟོགས་པར་བྱ་བའི་ཕྱིར་ཆོས་ཀྱི་འཁོར་ལོ་སྐོར་བའི་སྟོབས་ཏེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྟོབས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་
ཐམས་ཅད་མཁྱེན་པའི་ཡེ་ཤེས་དང་། སྟོབས་བཅུ་དང་ལྡན་པའི་མཆོག་ཏུ་འགྱུར་བ་ཐོབས་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མི་འཇིགས་
པ་སྟེ། བཅུ་གང་ཞེ་ན་འདི་ལྟར་ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སྒྲ་ཐམས་ཅད་འཛིན་པའི་གཟུངས་རབ་ཏུ་ཐོབ་པ་ཡིན་ཏེ། དེ་འདི་སྙམ་དུ་ཤར་ཕྱོགས་དང་། བྱང་ཕྱོགས་དང་། 
ནུབ་ཕྱོགས་དང་། ལྷོ་ཕྱོགས་ནས་སྟོན་པ་ལ་ལ་ཞིག་བདག་གི་གན་དུ་བྱོན་ཏེ། འགྲོ་བ་ཆེན་པོ་བརྒྱ་སྟོང་རབ་ཏུ་བཤད་པར་གྱུར་ན། བདག་གིས་དེ་གཟུང་བར་མི་ནུས་སྙམ་དུ་མི་སེམས་ཏེ། བྱང་ཆུབ་
སེམས་དཔའ་རྒྱུ་འདི་རྗེས་སུ་མི་མཐོང་ངོ་། །རྒྱུ་འདི་རྗེས་སུ་མི་མཐོང་བས་མི་འཇིགས་པ་ཆེན་པོའི་དམ་པ་ཐོབ་ཅིང་བརྟན་ལ་ཞུམ་པ་མེད་པའི་ཡིད་ཀྱིས་འགྲོ་བ་ཐམས་ཅད་ལ་ཅི་འདོད་པ་དེ་
དྲིས་ཤིག་ཅེས་སྐབས་འབྱེད་པ་འདི་ནི་མི་འཇིགས་པ་དང་པོའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཡི་གེ་དང་བརྗོད་པ་དང་། སྒྲ་དང་སྐད་ཐམས་ཅད་ཀྱི་མཚམས་སྦྱོར་བ་རབ་ཏུ་རྟོགས་
པར་བྱ་བ་དང་། དེ་བཞིན་གཤེགས་པས་དབང་བསྐུར་བའི་སྤོབས་པ་ཐོགས་པ་མེད་པ་དམ་པའི་ཕ་རོལ་ཏུ་ཕྱིན་པ་ཐོབ་པ་ཡིན་ཏེ། དེ་དག་འདི་སྙམ་དུ་ཤར་ཕྱོགས་དང་། བྱང་ཕྱོགས་དང་ལྷོ་ཕྱོགས་དང་ནུབ་
ཕྱོགས་ནས་ལ་ལ་ཞིག་འོངས་ཏེ། བདག་ལ་ཆོས་ཀྱི་ཐེ་རྩོམ་ཆེན་པོ་ཞིག་དྲིས་པར་གྱུར་ན། བདག་གིས་ལན་མི་འདོན་སྙམ་དུ་མི་སེམས་ཏེ། བྱང་ཆུབ་སེམས་དཔའ་རྒྱུ་ཡང་རྗེས་སུ་མི་མཐོང་

75-1-221a

ངོ་། །རྒྱུ་འདི་རྗེས་སུ་མི་མཐོང་བས་མི་འཇིགས་པ་ཆེན་པོའི་དམ་པ་ཐོབ་ཅིང་འགྲོ་བ་ཐམས་ཅད་ཀྱི་དྲི་བ་ཡོངས་སུ་དྲི་བ་ཅི་ཡོད་པ་བརྟག་པ་དང་། འཇིགས་ཤིང་སྤུ་ལྡང་བ་མེད་པར་བྱོས་
ལ། གང་འདོད་པ་དེ་དག་དྲིས་ཤིག་ཅེས་སྐབས་འབྱེད་པ་འདི་ནི་མི་འཇིགས་པ་གཉིས་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སྟོང་པའི་ཆོས་ཁོང་དུ་ཆུད་པར་རྟོགས་པ་ཡིན་ཏེ། 
བདག་དང་བདག་གི་དང་། བྱེད་པ་པོ་དང་བྱེད་ཏུ་འཇུག་པ་དང་། ཚོར་བ་པོ་དང་སྲོག་དང་གསོ་བ་དང་། གང་ཟག་དང་ཕུང་པོ་དང་ཁམས་དང་། སྐྱེ་མཆེད་དུ་ལྟ་བ་དང་བྲལ་ཏེ། སེམས་ནམ་མཁའ་
དང་མཚུངས་པའི་རྗེས་སུ་སོང་བ། དེ་དག་འདི་སྙམ་དུ་བདག་ལ་ལ་ཞིག་གིས་ལུས་དང་། ངག་དང་ཡིད་ཀྱིས་གནོད་པར་བྱ་བ་འམ། གཅིག་ཏུ་མི་འགྱུར་རམ་སྙམ་དུ་སེམས་དཔའ་མེད་དེ། 
བྱང་ཆུབ་སེམས་དཔའི་མཚན་མ་འང་རྗེས་སུ་མི་མཐོང་ངོ་། །དེ་ཅིའི་ཕྱིར་ཞེ་ན། འདི་ལྟར་སྐྱེས་བུ་དམ་པ་ནི་བདག་ཏུ་འཛིན་པ་དང་། བདག་གིར་འཛིན་པ་དང་། བྲལ་བའི་ཕྱིར་ཏེ། མཚན་མ་འང་
རྗེས་སུ་མི་མཐོང་བས། མི་འཇིགས་པ་ཆེན་པོའི་དམ་པ་ཐོབ་ཅིང་། བྱང་ཆུབ་སེམས་དཔའ་ཐམས་ཅད་ཀྱི་སྔོན་དུ་འདོར་བ་ལ་རབ་ཏུ་བརྟན་པ་འདི་ནི་མི་འཇིགས་པ་གསུམ་པའོ། །
ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སངས་རྒྱས་ཀྱི་བྱིན་གྱི་རླབས་ཀྱིས་བྱིན་དུ་བརླབས་ཏེ། སངས་རྒྱས་ཀྱི་སྣང་བས་ཉེ་བར་བརྟན་ཅིང་དེ་བཞིན་གཤེགས་པའི་སྤྱོད་ལམ་དང་། 
སྤྱོད་པ་དང་ཚུལ་ལ་རབ་ཏུ་གནས་ལ་སྤྱོད་ལམ་རྣམ་པར་མི་རྟོག་ཅིང་ཅི་ལྟ་བ་བཞིན་ཏུ་གནས་པས་དེ་དག་འདི་སྙམ་དུ་བདག་གི་སྤྱོད་ལམ་ལ་ལ་ལ་ཞིག་གིས་བརྒལ་བར་མི་འགྱུར་རམ་སྙམ་དུ་སེམས་ཏེ། 

75-1-221b

བྱང་ཆུབ་སེམས་དཔས་མཚན་མ་འང་རྗེས་སུ་མི་མཐོང་ངོ་། །མཚན་མ་འང་རྗེས་སུ་མི་མཐོང་བས་མི་འཇིགས་པ་ཆེན་པོའི་དམ་པ་ཐོབ་ཅིང་འཁོར་ཀྱི་ནང་དུ་ཕྱིན་ནས། ཆོས་སྟོན་པ་འདི་ནི་མི་འཇིགས་
པ་བཞི་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ལུས་དང་ངག་དང་། ཡིད་ཤིན་ཏུ་དག་ཅིང་ཡོངས་སུ་དག་པ་དང་། གཙང་བ་དང་གཙང་སྦྲ་དང་། དེས་པ་དང་ལྡན་ཞིང་ངན་པར་
སྤྱོད་པ་དང་ངན་ཏུ་བྱེད་པ་དང་། ངན་དུ་སྨྲ་བ་དང་བྲལ་བ་ཡིན་ཏེ། དེ་དག་ནི་འདི་སྙམ་དུ་བདག་གི་ལུས་དང་། ངག་དང་ཡིད་ཀྱི་ལས་ལ་ལ་ལ་ཞིག་གིས་བརྒལ་བར་མི་འགྱུར་རམ་སྙམ་དུ་མི་སེམས་ཏེ། 
བྱང་ཆུབ་སེམས་དཔས་མཚན་མ་འང་རྗེས་སུ་མི་མཐོང་ངོ་། །མཚན་མ་རྗེས་སུ་མི་མཐོང་བས་འཇིགས་པ་དང་བྲལ་ཞིང་མི་འཇིགས་པ་ཆེན་པོའི་དམ་པ་ཐོབ་པས་སེམས་ཅན་གཞན་ཆོས་
ལ་སྦྱོར་བ་བྱེད་པ་འདི་ནི་མི་འཇིགས་པ་ལྔ་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ལག་ན་རྡོ་རྗེ་རྟག་ཏུ་ཕྱི་བཞིན་དུ་འབྲང་བས། ཡོངས་སུ་བསྲུང་བ་ཆེན་པོ་ཐོབ་ཅིང་། 
ལྷ་དང་ཀླུ་དང་གནོད་སྦྱིན་དང་དྲི་ཟ་དང་ལྷ་མ་ཡིན་གྱིས་རྟག་ཏུ་རིམ་གྲོར་བྱ་བ་ཡིན། བརྒྱ་བྱིན་དང་ཚངས་པ་དང་འཇིག་རྟེན་གྱི་མགོན་པོ་རྣམས་ཀྱིས་རྟག་ཏུ་ཕྱག་བྱ་བ་ཡིན། དེ་བཞིན་གཤེགས་པ་ཐམས་
ཅད་ཀྱིས་རྟག་ཏུ་དགོངས་པ་ཡིན་ཏེ། དེ་དག་འདི་སྙམ་དུ་བདག་ཅག་ལ་བདུད་དམ་བདུད་ཀྱི་རིས་སུ་གཏོགས་པའི་ལྷ་འམ་མུ་སྟེགས་ཅན་དང་། མུ་སྟེགས་ཀྱི་སྤྱོད་པ་དང་། ཀུན་ཏུ་རྒྱུ་བ་དག་གམ། 
སེམས་ཅན་དམིགས་པ་ལ་མངོན་པར་ཞེན་པ་ལ་ལ་ཞིག་འོངས་ཤིང་བར་ཆད་བྱེད་པར་མི་འགྱུར་རམ་ཞེས་བྱ་བར་སེམས་པ་མེད་དེ། བྱང་ཆུབ་སེམས་དཔའ་མཚན་མ་འདི་རྗེས་སུ་མི་མཐོང་ངོ་། །

75-1-222a

མཚན་མ་རྗེས་སུ་མི་མཐོང་བས་འཇིགས་པ་དང་བྲལ་ཞིང་མི་འཇིགས་པ་ཆེན་པོ་ཐོབ་པས་དགའ་ཞིང་ཡིད་བདེ་བ་དང་ལྡན་པར་བྱང་ཆུབ་སེམས་དཔའི་ལས་ཐམས་ཅད་ནན་ཏན་དུ་བྱེད་པ་འདི་ནི་
མི་འཇིགས་པ་དྲུག་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སངས་རྒྱས་ཀྱིས་བསྔགས་པའི་དྲན་པ་རབ་ཏུ་ཐོབ་ཅིང་དྲན་པའི་དབང་པོ་མཆོག་དང་ལྡན་པས་ཡོངས་སུ་རྨོངས་པ་མེད་
པ་ཡིན་ཏེ། དེ་དག་འདི་སྙམ་དུ་བདག་ཅག་གིས་ཆོས་ཀྱི་ཚིག་དང་ཡི་གེ་བྱང་ཆུབ་སེམས་དཔའི་ལམ་དང་ལྡན་པ། དེ་བཞིན་གཤེགས་པའི་ཞལ་ནས་བྱུང་བ་ལ་ལ་ཞིག་ཡོངས་སུ་མ་ཟིན་པ་འམ། 
ཆུད་ཟ་བར་གྱུར་ཅིང་ནུབ་པར་གྱུར་བ་མེད་དམ་ཞེས་བྱ་བར་སེམས་དཔའ་མེད་དེ། བྱང་ཆུབ་སེམས་དཔའ་མཚན་མ་འང་རྗེས་སུ་མི་མཐོང་། མཚན་མ་རྗེས་སུ་མི་མཐོང་བས་འཇིགས་པ་དང་བྲལ་
ཞིང་འཇིགས་པ་མེད་པ་ཆེན་པོའི་དམ་པ་ཐོབ་པས། དེ་བཞིན་གཤེགས་པ་ཐམས་ཅད་ཀྱི་བསྟན་པ་ཡང་དག་པར་གཟུང་བའི་ཕྱིར་ནན་ཏན་དུ་བྱེད་པ་འདི་ནི་མི་འཇིགས་པ་བདུན་པའོ། །ཀྱེ་རྒྱལ་བའི་
སྲས་བྱང་ཆུབ་སེམས་དཔའ་རྣམས་ནི་ཐབས་དང་ཤེས་རབ་དང་། ཡེ་ཤེས་ཁོང་དུ་ཆུད་པར་རྟོགས་ཤིང་བྱང་ཆུབ་སེམས་དཔའི་སྟོབས་ཀྱི་ཕ་རོལ་ཏུ་ཕྱིན་པའི་མཆོག་ཐོབ་པས། རྒྱུན་མི་ཆད་པར་
སེམས་ཅན་གྱི་ཁམས་ཡོངས་སུ་སྨིན་པར་བྱེད་ཅིང་དེ་དག་སངས་རྒྱས་ཀྱི་བྱང་ཆུབ་ཏུ་སྨོན་ལམ་དང་བསམ་པ་ཆེན་པོ་རབ་ཏུ་བཏང་སྟེ། སེམས་ཅན་རྣམས་ལ་སྙིང་རྗེ་ཆེན་པོ་རབ་ཏུ་བསྐྱེད་ནས་ཆེད་དུ་བསམ་ཏེ། 
འཇིག་རྟེན་གྱི་གནས་འདོད་པ་དང་འཁྲུག་པ་དང་། ཉོན་མོངས་པའི་རྙོག་པ་ཅན་དུ་སྐྱེ་བ་བཟུང་ཞིང་འདོད་པའི་དགའ་བ་རྩེ་བ་དང་། འཁོར་ཀྱི་ལོངས་སྤྱོད་ཆེན་པོ་སེམས་ཅན་ཡོངས་སུ་སྨིན་པར་བྱ་བའི་དོན་དུ་བདག་

75-1-222b

གིས་ཡོངས་སུ་བཟུང་བ་བྱེད་ཀྱང་། དེ་དག་འདི་སྙམ་དུ་བདག་ཅག་སེམས་ཅན་གྱི་འདུ་འཛིས་གོས་པས་ཡོངས་སུ་གོས་པར་འགྱུར་ཏེ། བྱང་ཆུབ་སེམས་དཔའི་ལམ་དང་ལྡན་པའི་བསམ་གཏན་དང་། རྣམ་
པར་ཐར་པ་དང་། ཏིང་ངེ་འཛིན་དང་སྙོམས་པར་འཇུག་པ་དང་། གཟུངས་ཀྱི་སྒོ་དང་། སྤོབས་པའི་བར་ཆད་དམ་གཅིག་ཏུ་མི་འགྱུར་རམ་ཞེས་སེམས་པ་མེད་དེ། བྱང་ཆུབ་སེམས་དཔའ་དེ་དག་
གིས་རྒྱུ་ཡང་རྗེས་སུ་མི་མཐོང་ངོ་། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ནི་བྱང་ཆུབ་སེམས་དཔའི་ལམ་ལ་རྒྱུན་མི་འཆད་པར་སྤྱོད་པའི་ཕྱིར། ཆོས་ཐམས་ཅད་
ལ་དབང་གི་ཕ་རོལ་ཏུ་ཕྱིན་པ་དམ་པ་ཐོབ་པ་དག་སྟེ། དེ་དག་གི་འཇིག་རྟེན་གྱི་རྣམ་པར་འཁྲུག་པ་ཐམས་ཅད་ཀྱིས་བྱང་ཆུབ་སེམས་དཔའི་ལམ་ལ་རྣམ་པར་འཁྲུག་པར་འགྱུར་བ་རྗེས་སུ་མི་
མཐོང་ངོ་། །རྗེས་སུ་མི་མཐོང་བས་འཇིགས་པ་དང་བྲལ་ཞིང་མི་འཇིགས་པ་ཆེན་པོའི་ཕ་རོལ་ཏུ་ཕྱིན་པ་ཐོབ་པས་འཇིག་རྟེན་གྱི་ཁམས་ཐམས་ཅད་ཀྱི་སྐྱེ་བའི་སྐྱེ་མཆེད་ཐམས་ཅད་དུ་སྐྱེ་བ་གཟུང་
བར་སྨོན་ལམ་རབ་ཏུ་འདེབས་ཏེ། འདི་ནི་མི་འཇིགས་པ་བརྒྱད་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཐམས་ཅད་མཁྱེན་པའི་སེམས་མ་ཉམས་ཤིང་བྱང་ཆུབ་སེམས་དཔའི་
ལམ་ལ་གནས་པས་ཐེག་པ་ཆེན་པོ་ལ་ཡང་དག་པར་གནས་པ་དག་སྟེ། དེ་དག་ནི་ཐམས་ཅད་མཁྱེན་པ་ཉིད་ཀྱི་སེམས་ཀྱི་སྟོབས་དང་ཤུགས་ལ་གནས་ཤིང་། ཉན་ཐོས་དང་རང་སངས་རྒྱས་ཐམས་
ཅད་ཀྱི་ཆོ་ག་དང་སྤྱོད་ལམ་ཡོངས་སུ་སྟོན་ཀྱང་། དེ་དག་འདི་སྙམ་དུ་བདག་ཅག་ཉན་ཐོས་དང་། རང་སངས་རྒྱས་ཀྱི་ཐེག་པ་འམ། གཅིག་གིས་མི་འབྱུང་བར་འགྱུར་རམ་སྙམ་དུ་སེམས་པ་མེད་དེ། 

75-1-223a

བྱང་ཆུབ་སེམས་དཔའ་རྒྱུ་ཡང་རྗེས་སུ་མི་མཐོང་ངོ་། །རྒྱུ་རྗེས་སུ་མི་མཐོང་བས་འཇིགས་པ་དང་བྲལ་ཞིང་མི་འཇིགས་པ་ཆེན་པོའི་ཕ་རོལ་ཏུ་ཕྱིན་པ་དམ་པ་ཐོབ་པས་ཐེག་པ་ཐམས་
ཅད་མཉམ་པ་ཉིད་དུ་སྟོན་ཅིང་། ཐེག་པ་ཆེན་པོའི་མཉམ་པ་ཉིད་ཡོངས་སུ་རྫོགས་པར་བྱེད་པ་འདི་ནི་མི་འཇིགས་པ་དགུ་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་དགེ་བའི་རྩ་
བ་ཡང་དག་པར་བསྡུས་པས་དཀར་པོའི་ཆོས་ཡོངས་སུ་འདུས་པ་ཡིན། མངོན་པར་ཤེས་པ་དང་བསམ་པ་ཐམས་ཅད་ཡོངསུ་རྫོགས་པ་ཡིན། རྒྱུན་ཆད་པ་མེད་པར་སངས་རྒྱས་ཀྱི་བྱང་ཆུབ་ལ་རབ་ཏུ་རྟེན་
པ་ཡིན། བྱང་ཆུབ་སེམས་དཔའི་སྤྱོད་པ་ཐམས་ཅད་ཡོངས་སུ་རྫོགས་པ་ཡིན། སངས་རྒྱས་ཐམས་ཅད་མཁྱེན་པའི་ཡེ་ཤེས་དང་རྫུ་འཕྲུལ་ལ་མངོན་པར་དབང་སྐུར་ཡང་སེམས་ཅན་ཡོངས་སུ་སྨིན་
པར་བྱ་བའི་ཕྱིར། སྤྱོད་པ་ཉེ་བར་བླང་བ་དེ་ཡང་རྒྱུན་མི་གཅོད་དེ། དེ་དག་འདི་སྙམ་དུ་བདག་ཅག་གིས་སེམས་ཅན་ཡོངས་སུ་སྨིན་པར་མི་འགྱུར་ལ། བདག་ཅག་ཀྱང་སངས་རྒྱས་ཀྱི་ཁྱུ་མཆོག་གི་མཐུ་
ཕྱུང་བ་སྟོན་པ་མི་ནུས་པ་འམ། གཅིག་ཏུ་མི་འགྱུར་རམ་ཞེས་སེམས་པ་མེད་དེ། བྱང་ཆུབ་སེམས་དཔའ་རྒྱུ་འང་རྗེས་སུ་མི་མཐོང་ངོ་། །རྒྱུ་རྗེས་སུ་མི་མཐོང་བས་འཇིགས་པ་དང་བྲལ་ཞིང་མི་འཇིགས་
པ་ཆེན་པོའི་ཕ་རོལ་ཏུ་ཕྱིན་པ་དམ་པ་ཐོབ་པས། སེམས་ཅན་ཡོངས་སུ་སྨིན་པའི་ཚུལ་ཇི་ལྟ་བ་བཞིན་དུ་སངས་རྒྱས་ཀྱི་ཡུལ་ཡོངས་སུ་སྟོན་ཏེ། བྱང་ཆུབ་སེམས་དཔའི་སྤྱོད་པ་ཡང་རྒྱུན་མི་གཅོད་ལ་
བྱང་ཆུབ་སེམས་དཔའི་སྨོན་ལམ་ཆེན་པོས་སྐྱེ་བ་ཡང་རྒྱུན་མི་གཅོད་ཅིང་བྱང་ཆུབ་སེམས་དཔའ་ཡོངས་སུ་སྨིན་པར་བྱ་བ་འང་རྒྱུན་མི་གཅོད་དེ། འདི་ནི་མི་འཇིགས་པ་བཅུ་པའོ། །ཀྱེ་རྒྱལ་བའི་སྲས་

75-1-223b

བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མི་འཇིགས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་མི་འཇིགས་པ་ཆེན་པོ་བླ་ན་མེད་པ་ཐོབ་པར་འགྱུར་བ་དང་། བྱང་ཆུབ་སེམས་
དཔའ་མི་འཇིགས་པ་ལས་ཀྱང་ཕྱིར་ལྡོག་པར་མི་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་ཆོས་མ་འདྲེས་པ་རྣམས་ཏེ། 
བཅུ་གང་ཞེ་ན་ཀྱེ་རྒྱལ་བའི་སྲས་འདི་ལ་བྱང་ཆུབ་སེམས་དཔའ་རྣམས་བསམ་གཏན་གྱི་ཕ་རོལ་ཏུ་ཕྱིན་པ་རྣམས་ལ་བརྩོན་ཞིང་གཏོང་བ་ཡོངས་སུ་གཏོང་ལ་འཇུངས་པ་དང་བྲལ་བ་ཡིན། ཚུལ་ཁྲིམས་
ཡོངས་སུ་དག་ལ། ཚུལ་ཁྲིམས་ངན་པ་ཐམས་ཅད་རབ་ཏུ་བསྩལ་བ་ཡིན། བཟོད་པ་ཕུན་སུམ་ཚོགས་པ་ལ་བསམ་པ་མི་བསྒུལ་བ་ཡིན། བརྩོན་འགྲུས་ཆེན་པོ་དང་ལྡན་ལ་དུས་ཐམས་ཅད་དུ་ཕྱིར་
མི་ལྡོག་པ་ཡིན། ཤིན་ཏུ་མཉམ་པར་བཞག་པའི་ཡེ་ཤེས་དང་ལྡན་ལ་འཁྲུག་པ་ཐམས་ཅད་ཡོངས་སུ་སྤོང་བ་ཡིན། ཤེས་རབ་ཀྱིས་ཤིན་ཏུ་བྱུང་ཞིང་སྡིག་པའི་ལྟ་བ་དང་བྲལ་བ་ཡིན་ཏེ། ཀྱེ་རྒྱལ་
བའི་སྲས་དེ་ལྟར་མ་བསྟན་པར་ཕ་རོལ་ཏུ་ཕྱིན་པ་ལ་བརྩོན་པ་འདི་ནི་བྱང་ཆུབ་སེམས་དཔའ་རྣམ་ཀྱི་མ་འདྲེས་པའི་ཆོས་ཏེ། དེ་ལྟར་ཕ་རོལ་ཏུ་ཕྱིན་པའི་ལམ་དང་མཐུན་པ་དེ་ནི་བྱང་ཆུབ་སེམས་དཔའི་མ་
འདྲེས་པའི་ཆོས་དང་པོའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་སེམས་ཅན་གྱི་ཁམས་ཡོངས་སུ་སྡུད་ཅིང་། འཇིག་རྟེན་གྱི་ཟང་ཟིང་དང་། ཆོས་ཀྱི་སྦྱིན་པ་ཡོངས་སུ་གཏོང་བའི་
ངང་ཚུལ་ཅན། བཞིན་འཛུམ་པ་སྙན་པར་སྨྲ་བ་ཚིག་འཇམ་པ། སེམས་ཅན་ཐམས་ཅད་ཀྱི་སེམས་མངོན་པར་དགའ་བ། དོན་ཡང་དག་པ་ཇི་ལྟ་བ་བཞིན་ལ་རབ་ཏུ་སྦྱོར་བ། སངས་རྒྱས་ཀྱི་བྱང་ཆུབ་

75-1-224a

ཀྱི་དོན་ཁོང་དུ་ཆུད་པར་བྱེད་པ། མི་མཉམ་པའི་སེམས་མེད་པ། སེམས་ཅན་ཐམས་ཅད་ལ་སྙོམས་པར་དོན་དུ་སེམས་པ་དག་སྟེ། ཀྱེ་རྒྱལ་བའི་སྲས་དེ་ལྟར་མ་བསྟན་པར་སེམས་ཅན་
གྱི་ཁམས་ཡོངས་སུ་བསྡུ་བའི་ཕྱིར་ནན་ཏན་དུ་བྱེད་པ་དེ་ནི་བྱང་ཆུབ་སེམས་དཔའ་རྣམས་ཀྱི་མ་འདྲེས་པ་སྟེ། དེ་ལྟར་བསྡུ་བའི་དངོས་པོའི་ལམ་དང་མཐུན་པ་དེ་ནི་བྱང་ཆུབ་སེམས་དཔའ་རྣམས་ཀྱི་མ་
འདྲེས་པ་གཉིས་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཡོངས་སུ་བསྔོ་བའི་ཚུལ་ཁྲིམས་ལ་གནས་ཤིང་རྣམ་པར་སྨིན་པ་ལ་རེ་བ་མེད་པར། སངས་རྒྱས་ཀྱི་བྱང་ཆུབ་ཀྱི་རྗེས་
སུ་སོང་བར་ཡོངས་སུ་བསྔོ་ཞིང་འཇིག་རྟེན་གྱི་སྙེམས་པ་ཐམས་ཅད་ལ་བསྡམ་པ་མེད་པས། དེ་བཞིན་གཤེགས་པའི་ཡེ་ཤེས་ལ་རབ་ཏུ་གནས་ཤིང་སེམས་ཅན་ཀྱི་དོན་དུ་ཡོངསུ་བསྔོ་སྟེ། 
ཀྱེ་རྒྱལ་བའི་སྲས་དེ་ལྟར་མ་བསྟན་པར་དགེ་བའི་རྩ་བ་ཐམས་ཅད་བརྩམས་པ་དང་། སངས་རྒྱས་ཀྱི་ཡེ་ཤེས་དེ་ལྟར་ཚོལ་ཞིང་སེམས་ཅན་གྱི་དོན་ཡོངས་སུ་ཚོལ་བ་འདི་ནི་བྱང་ཆུབ་སེམས་དཔའ་རྣམས་
ཀྱི་མ་འདྲེས་པ་སྟེ། འདི་ནི་བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་གསུམ་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཐབས་མཁས་པའི་ཕ་རོལ་ཏུ་ཕྱིན་པ་དམ་པ་ཐོབ་
པས་སེམས་ཅན་ཐམས་ཅད་ཀྱི་རྗེས་སུ་འབྲང་ཞིང་འཇིག་རྟེན་པ་ཐམས་ཅད་ཀྱི་ལམ་ལ་ཡོངས་སུ་སྐྱོ་བ་མེད་པའི་ཡིད་དང་ལྡན་ཏེ། འཕགས་པའི་སྤྱོད་ཡུལ་ལ་མངོན་དུ་བལྟས་ལ། ཉན་ཐོས་དང་
རང་སངས་རྒྱས་ཐམས་ཅད་ཀྱི་འབྱུང་བ་ལས་ཕྱིར་ཕྱོགས་ཏེ། སེམས་ཅན་ཐམས་ཅད་ཡོངས་སུ་སྨིན་པ་ལ་མངོན་པར་བརྩོན་ཞིང་། བདག་གིས་བདེ་བ་ལ་ཆགས་པ་མེད་དེ། བསམ་གཏན་དང་

75-1-224b

རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པ་ལ་སྙོམས་པར་འཇུག་པ་དང་། རྣམ་པར་ལྡང་བ་ལ་མཁས་པས་རང་གི་དབང་དུ་གྱུར་པའི་ཏིང་ངེ་འཛིན་ཐོབ་ཅིང་འཁོར་བས་ཡོངས་སུ་སྐྱོ་བ་མེད་པའི་
སེམས་དང་ལྡན་ཏེ། འཁོར་བ་ལས་བཟླ་ཤིང་རབ་ཏུ་འདུ་ཤེས་ཆེན་པོ་ཐོབ་པ་དང་། བདུད་ཀྱི་ཁྱིམ་ཐམས་ཅད་ན་གནས་པ་དང་། བརྒྱ་བྱིན་དང་ཚངས་པ་དང་། འཇིག་རྟེན་གྱི་མགོན་པོ་ཐམས་
ཅད་ཀྱི་དབང་ཆེན་པོ་ཡོངས་སུ་སྟོན་ཅིང་སྐྱེ་བའི་སྐྱེ་མཆེད་ཐམས་ཅད་དུ་གཟུགས་བརྙན་བྱུང་བར་གྱུར་ལ། ཞགས་པ་ཐུབ་པའི་རབ་ཏུ་བྱུང་བ་ཐམས་ཅད་ཀྱི་ལྟ་བ་དང་བྲལ་ཏེ། འཇིག་རྟེན་པའི་
རང་བཟོ་དང་། སྔགས་དང་གཙུག་ལག་དང་། ཡི་གེ་དང་ཤོད་ཐབས་དང་། གྲངས་དང་རྩིས་དང་། རང་གི་རྩེད་མོ་དང་། འཇིག་རྟེན་པའི་དགའ་བ་ཐམས་ཅད་ཡོངས་སུ་སྟོན་ཅིང་། བུད་མེད་ཀྱི་
ཆོ་ག་དང་། མཚན་མ་དང་ཆ་ལུགས་དང་། སྒྱུ་རྩལ་ཐམས་ཅད་ཀྱི་ཚུལ་ལ་མཁས་པ། འཇིག་རྟེན་པ་དང་། འཇིག་རྟེན་ལས་འདས་པའི་ཆོས་ཉན་པ་དང་། དཔྱད་པ་དང་དྲི་བ་དང་། བརྟག་པ་ཤིན་ཏུ་སྟོན་
པའི་ཕ་རོལ་ཏུ་ཕྱིན་པའི་མཆོག་ཐོབ་པ། འཇིག་རྟེན་པ་དང་། འཇིག་རྟེན་ལས་འདས་པའི་དགོས་པའི་ཕ་རོལ་ཏུ་ཕྱིན་པའི་མཆོག་ཐོབ་པ། སེམས་ཅན་ཐམས་ཅད་ཀྱི་ངོར་བལྟ་བ་དབང་དང་ལྡན་པ་དང་། 
རང་རྒྱལ་བ་ཐམས་ཅད་ཀྱི་ཆོ་ག་དང་། སྤྱོད་ལམ་ཡོངས་སུ་སྟོན་པ། ཐེག་པ་ཆེན་པོ་ལ་ཡང་དག་པར་ཞུགས་པ། དེ་བཞིན་གཤེགས་པའི་རྣམ་པར་འཚང་རྒྱ་བ་སྐད་ཅིག་ཏུ་སྐད་ཅིག་ཏུ་སྟོན་པ། སྤྱོད་པའི་རྒྱུན་
ཡོངས་སུ་མི་གཅོད་པ་སྟེ། ཀྱེ་རྒྱལ་བའི་སྲས་དེ་ལྟར་ཐབས་མཁས་པའི་ཕ་རོལ་ཏུ་ཕྱིན་པའི་མཆོག་ཐོབ་ཀྱང་བསྟན་པ་མེད་པ་འདི་ནི་བྱང་ཆུབ་སེམས་དཔའ་རྣམས་ཀྱི་མ་འདྲེས་པའི་ཆོས་ཏེ། འདི་ནི་

75-1-225a

བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཟུང་དང་སྣྲེལ་བཞི་ལ་མཁས་ཤིང་ཡེ་ཤེས་ཀྱིས་རྣམ་པར་རྩེ་བ་དང་། 
ཡེ་ཤེས་ཀྱི་ཕ་རོལ་ཏུ་ཕྱིན་པའི་མཆོག་ཐོབ་པས། འདི་ལྟར་མྱ་ངན་ལས་འདས་པ་ལ་གནས་ཀྱང་། འཁོར་བའི་སྒོ་ཡོངས་སུ་སྟོན་པ། སེམས་ཅན་མེད་པའི་མཐའི་སྤྱོད་ཡུལ་དང་ལྡན་ཡང་སེམས་ཅན་ཐམས་
ཅད་ཡོངས་སུ་སྨིན་པར་བྱ་བ་མ་བཏང་བ་ཤིན་ཏུ་དུལ་བ་དང་། ཞི་བའི་ཕ་རོལ་ཏུ་ཕྱིན་པའི་མཆོག་ཐོབ་ཀྱང་། ཉོན་མོངས་པའི་འབར་བ་སེམས་ཅན་ལ་ཡོངས་སུ་སྟོན་པ། ཆོས་ཀྱི་ཡེ་ཤེས་གཅིག་ཏུ་
སྟུག་པའི་ལུས་དང་ལྡན་ཡང་སེམས་གྱི་སྒོ་མཐའ་ཡས་པ་ཡོངས་སུ་སྟོན་པ། བསམ་གཏན་ཆེན་པོ་ལ་བསམ་གཏན་འཆའ་ཡང་འདོད་པའི་དགའ་བ་ཐམས་ཅད་ཀྱི་རྩེ་ཞིང་ལོངས་སྤྱོད་པར་སེམས་ཅན་ལ་རྣམ་
པར་སྟོན་པས་གཅིག་ཏུ་དགའ་བར་བཞག་ཅིང་མོས་པ། ཁམས་གསུམ་པ་ཐམས་ཅད་ལས་ཕྱིར་ལྟས་ཀྱང་སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་བསམ་པ་མ་བཏང་བ། རྟག་ཏུ་ཆོས་ཀྱི་དགའ་
བས་དགའ་ཞིང་མོས་ཀྱང་ལྷའི་བུ་མོ་བརྒྱ་ཕྲག་སྟོང་གི་སྒྲ་རབ་ཏུ་བྱུང་བ་དང་རྩེ་བ་མཚན་དང་དཔེ་བྱད་བཟང་པོ་དང་། དགེ་བའི་མཆོག་བརྒྱ་ཕྲག་སྟོང་གིས་བརྒྱན་པའི་ལུས་དང་ལྡན་ཡང་དབུལ་བ་ཐམས་
ཅད་ཀྱི་ཚུལ་ཡོངས་སུ་སྟོན་པ། རྟག་ཏུ་ཁ་ན་མ་ཐོ་བ་མེད་པའི་ལས་དགེ་བ་སྤྱད་ཀྱང་སེམས་ཅན་དམྱལ་བ་དང་། བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་དུ་སྐྱེ་བ་ཡང་ཡོངས་སུ་སྟོན་པ། 
སངས་རྒྱས་ཀྱི་ཡེ་ཤེས་ཀྱི་ཕ་རོལ་ཏུ་ཕྱིན་པའི་མཆོག་ཐོབ་ཀྱང་། བྱང་ཆུབ་སེམས་དཔའི་ཡེ་ཤེས་ཀྱི་ལུས་ལས་གྱེན་དུ་མ་གཡོས་པ་དག་སྟེ། ཀྱེ་རྒྱལ་བའི་སྲས་དེ་ལྟར་བྱང་ཆུབ་སེམས་དཔའ་རྣམས་

75-1-225b

ནི་ཡེ་ཤེས་མུ་མེད་པ་དང་ལྡན་པས། དེའི་ཕྱིར་དེ་དག་ཉན་ཐོས་དང་རང་སངས་རྒྱས་ཐམས་ཅད་ཀྱིས་ཀྱང་ཁོང་དུ་ཆུད་པར་དཀའ་ན་སེམས་ཅན་བྱིས་པ་གཞན་གྱི་ལྟ་སྨོས་ཀྱང་ཅི་དགོས་ཏེ། འདི་ནི་བྱང་ཆུབ་
སེམས་དཔའི་ཆོས་མ་འདྲེས་པ་ལྔ་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ལུས་དང་ངག་དང་ཡིད་ཡེ་ཤེས་སྔོན་དུ་འགྲོ་བ་དང་ལྡན་པ་སྟེ། ལས་ཤིན་ཏུ་དག་པར་སྤྱོད་ཅིང་། སྲོག་
གཅོད་པ་དང་བྲལ་བ་ནས་སྡིག་པའི་ལྟ་བའི་བར་དང་བྲལ་བས་བྱམས་པ་ཕུན་སུམ་ཚོགས་ཤིང་ཡང་དག་པའི་ལྟ་བ་ལ་ཞུགས་པ་ཡིན་ཏེ། ཀྱེ་རྒྱལ་བའི་སྲས་དེ་ལྟར་ལུས་དང་ངག་དང་ཡིད་ཀྱི་ལས་ཡེ་
ཤེས་སྔོན་དུ་འགྲོ་བ་དང་ལྡན་པ་འདི་ནི་བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་སྟེ། འདི་ནི་བྱང་ཆུབ་སེམས་དཔའི་ཆོས་མ་འདྲེས་པ་དྲུག་པའོ། །ཀྱེ་རྒྱལ་བའི་སྲས་བྱང་ཆུབ་སེམས་
དཔའ་རྣམས་ནི་སྙིང་རྗེ་ཆེན་པོ་དང་ལྡན་པས་སེམས་ཅན་ཐམས་ཅད་ཡོངས་སུ་མི་གཏོང་ཞིང་སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་རང་གི་ལུས་ཀྱིས་ལེན་པར་མཁས་པས། སེམས་ཅན་
དམྱལ་བ་དང་། བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་གྱི་སྡུག་བསྔལ་གྱིས་སེམས་ཅན་གྱི་དོན་ཏུ་ཡོངས་སུ་སྐྱོ་བ་མེད་པའི་སེམས་དང་ལྡན་ཞིང་སེམས་ཅན་གྱི་ཁམས་ཐམས་ཅད་
དགྲོལ་བ་ལ་ཞུགས་པ། འདོད་པའི་དགའ་བ་ཐམས་ཅད་ཀྱིས་རྩེ་ཞིང་ཡོངས་སུ་ལོངས་སྤྱོད་པ་ལ་ཆགས་པ་མེད་པའི་ཡིད་དང་ལྡན་པས་རྟག་ཏུ་སེམས་ཅན་རྣམས་སྡུག་བསྔལ་གྱི་ཕུང་པོ་ལས་
འགྲོལ་བ་ལ་མངོན་པར་བརྩོན་པ་སྟེ། ཀྱེ་རྒྱལ་བའི་སྲས་དེ་ལྟར་སྙིང་རྗེ་ཆེན་པོའི་སྟོབས་ཡོངས་སུ་མི་གཏོང་བ་འདི་ནི་བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་སྟེ། འདི་ནི་བྱང་ཆུབ་

75-1-226a

སེམས་དཔའི་ཆོས་མ་འདྲེས་པ་བདུན་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་འགྲོ་བ་ཐམས་ཅད་ཀྱི་ཡིད་དུ་འོང་ཞིང་མཐོང་ན་དགའ་བ་སྟེ། བརྒྱ་བྱིན་དང་ཚངས་པ་
དང་། འཇིག་རྟེན་གྱི་མགོན་པོ་ཐམས་ཅད་ཀྱིས་ཕྱག་བྱ་བ་འགྲོ་བ་ཐམས་ཅད་མཐོང་བར་སྨོན་པ། སེམས་ཅན་ཐམས་ཅད་མངོན་པར་དགའ་བའི་སེམས་དང་ལྡན་པ་སྟེ། ཀྱེ་རྒྱལ་བའི་སྲས་དེ་ཅིའི་
ཕྱིར་ཞེ་ན། དེ་ནི་བྱང་ཆུབ་སེམས་དཔའ་རྣམས་སྔོན་ནས་ལས་ཀྱི་མཐའ་ཁ་ན་མ་ཐོ་བ་མེད་པ་དང་ལྡན་ཞིང་ཡོངས་སུ་དག་པའི་ལས་གྱི་ཚུལ་གྱིས་སྤྱོད་པའི་ཕྱིར་དེ་དག་མང་བས། འགྲོ་བ་ཐམས་
ཅད་མི་ངོམས་པ་ཡིན་སྟེ། ཀྱེ་རྒྱལ་བའི་སྲས་བུ་སེམས་ཅན་ཐམས་ཅད་མཐོང་བར་མངོན་པར་དགའ་བ་དེ་ནི་བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་སྟེ། འདི་ནི་བྱང་ཆུབ་སེམས་
དཔའ་རྣམས་ཀྱི་ཆོས་མ་འདྲེས་པ་བརྒྱད་པའོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་ཐམས་ཅད་མཁྱེན་པ་ཉིད་ཀྱི་སེམས་བརྟན་པ་དང་ལྡན་པའི་ལྷག་པའི་གོ་ཅ་ཤིན་ཏུ་བགོས་པས། 
དེ་དག་ཇི་ལྟར་ཉོན་མོངས་ཤིང་བྱིས་པའི་སྐྱེ་བོའི་འདུ་འཛི་དང་། ཇི་ལྟར་བསྟེན་ཏམ། ཉན་ཐོས་དང་རང་སངས་རྒྱས་ཀྱི་ཚོགས་ཀྱི་ནང་དུ་ཇི་ལྟར་ཕྱིན་ཀྱང་རུང་སྟེ། ཐམས་ཅད་མཁྱེན་པའི་སེམས་རིན་པོ་ཆེ་ཆེན་པོ་
བཟང་པོ་འོད་དང་ལྡན་པ་དེ་འཇིག་པར་མི་བྱེད་དེ། ཀྱེ་རྒྱལ་བའི་སྲས་དེ་ནི་འདི་ལྟ་སྟེ་དཔེར་ན་ནོར་བུ་རིན་པོ་ཆེ་ཆེན་པོ་རྒྱན་བཟང་པོ་ཞེས་བྱ་བ་དེ་ཆུ་དང་བར་བྱེད་པ་ནི་པད་མོའི་རྫིང་བུ་ཇི་ལྟར་རྙོག་ཀྱང་རུང་སྟེ། ནང་དུ་བཅུག་ན་
ནོར་བུ་རིན་པོ་ཆེ་འོད་གསལ་ཞིང་བཟང་པོ་དེ་ཉིད་རྣམ་པར་མི་སྤོང་སྟེ། ཆུ་དེ་ཐམས་ཅད་ཀྱང་རྙོག་པ་མེད་པར་རབ་ཏུ་དང་བར་བྱེད་དོ། །ཀྱེ་རྒྱལ་བའི་སྲས་དེ་བཞིན་དུ་བྱང་ཆུབ་སེམས་དཔའ་ཡང་བྱིས་པའི་སྐྱེ་བོའི་འདུ་འཛིན་ཇི་ལྟར་བསྟེན་ཀྱང་ཐམས་ཅད་

75-1-226b

མཁྱེན་པའི་སེམས་རིན་པོ་ཆེའི་འོད་གསལ་ཞིང་སྣང་བ་བཟང་པོ་དེ་ཆུད་ཟོས་པར་མི་བྱེད་དེ་སེམས་ཅན་དེ་དག་ཀྱང་ཉོན་མོངས་པའི་རྙོག་པ་དེ་ལས་ཟློག་ཅིང་ཐམས་ཅད་མཁྱེན་པའི་སེམས་རིན་པོ་ཆེའི་འོད་གསལ་
ཞིང་སྣང་བ་དེ་ཉིད་ལ་རབ་ཏུ་འགོད་དོ། །ཀྱེ་རྒྱལ་བའི་སྲས་དེ་ལྟར་ཅི་ལྟར་ཉོན་མོངས་པར་གྱུར་ཀྱང་རུང་། བྱིས་པ་སོ་སོ་སྐྱེ་བོའི་འདུ་འཛི་དང་། ཇི་ལྟར་བསྟེན་ཏམ། ཉན་ཐོས་དང་རང་སངས་རྒྱས་ཀྱི་ཚོགས་ཀྱི་ནང་
དུ་ཇི་ལྟར་ཕྱིན་ཀྱང་རུང་སྟེ། ཐམས་ཅད་མཁྱེན་པའི་སེམས་རིན་པོ་ཆེ་དེ་ཉིད་འཇིག་པར་མི་བྱེད་པ་དེ་ནི་བྱང་ཆུབ་སེམས་དཔའི་ཆོས་མ་འདྲེས་པ་སྟེ། འདི་ནི་བྱང་ཆུབ་སེམས་དཔའི་ཆོས་མ་འདྲེས་པ་དགུ་པའོ། །
ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ནི་རང་གི་ཡུལ་གྱི་ཡེ་ཤེས་ཀྱི་ཆོས་ལ་དབང་བསྒྱུར་བའི་ཕ་རོལ་ཏུ་ཕྱིན་པ་དམ་པ་ཐོབ་པ་སྟེ། རང་བྱུང་གི་ཡེ་ཤེས་ཀྱི་དབང་བསྐུར་བས་དབང་བསྐུར་ཞིང་གོ་
འཕང་སྐྱོན་མེད་པ་ལ་གནས་ཀྱང་དགེ་བའི་བཤེས་གཉེན་ལ་གནས་པ་རིང་དུ་མི་སྤོང་ཞིང་དེ་བཞིན་གཤེགས་པ་ལ་རིམ་གྲོར་བྱ་བ་རྒྱུན་མི་གཅོད་དོ། །དེ་ལྟར་ཚུལ་ཕུན་སུམ་ཚོགས་པ་དང་། འགྲོ་བ་ཐམས་ཅད་
དུ་དགེ་བའི་བཤེས་གཉེན་བསྟེན་པ་ལས་ཕྱིར་མི་ལྡོག་ཅིང་དེ་བཞིན་གཤེགས་པ་ལ་རིམ་གྲོར་བྱ་བ་རྒྱུན་མི་གཅོད་པ་དེ་ནི་བྱང་ཆུབ་སེམས་དཔའི་ཆོས་མ་འདྲེས་པ་སྟེ། འདི་ནི་བྱང་ཆུབ་སེམས་དཔའི་ཆོས་མ་
འདྲེས་པ་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཆོས་མ་འདྲེས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཆོས་མ་འདྲེས་པ་
བླ་ན་མེད་པ་འཐོབ་པར་འགྱུར་རོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལས་སྟེ། བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་ཐམས་ཅད་ཡོངས་སུ་སྦྱང་བའི་ལས་དང་། 

75-1-227a

སངས་རྒྱས་ཐམས་ཅད་བསྙེན་བཀུར་བའི་ལས་དང་། བྱང་ཆུབ་སེམས་དཔའི་གྲོགས་ཐམས་ཅད་དང་དགེ་བའི་རྩ་བ་གཅིག་ཏུ་བྱ་བའི་ལས་དང་། སེམས་ཅན་གྱི་ཁམས་ཐམས་ཅད་ཡོངས་སུ་སྨིན་
པར་བྱ་བའི་ལས་དང་། མ་འོངས་པའི་དུས་ཐམས་ཅད་ཀྱི་ཕྱི་མའི་མུར་ཐུག་པར་ཡོངས་སུ་གཟུང་བའི་ལས་དང་། འཇིག་རྟེན་གྱི་ཁམས་ཐམས་ཅད་དུ་འགྲོ་ཡང་འཇིག་རྟེན་གྱི་ཁམས་གཅིག་ནས་མི་གཡོ་
བའི་རྫུ་འཕྲུལ་གྱི་ལས་དང་། ཁ་དོག་མཐའ་ཡས་པའི་འོད་གཟེར་དགྱེ་བའི་འོད་ཀྱི་ལས་དང་། པད་མོའི་སྙིང་པོ་ལ་བྱང་ཆུབ་སེམས་དཔའི་གཟུགས་འཁོད་པ་ཡོངས་སུ་བསྟན་པའི་འོད་གཟེར་གྱི་ལས་དང་། 
མྱ་ངན་ལས་འདས་པའི་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་གཟུང་བས་དཀོན་མཆོག་གསུམ་གྱི་རིགས་རྒྱུན་མི་འཆད་པའི་ལས་དང་། འཇིག་རྟེན་ཐམས་ཅད་དུ་རྒྱུ་ཞིང་ཆོས་བསྟན་པ་དང་། 
སེམས་ཅན་གདུལ་བས་ཡང་དག་པར་བསྒྲུབ་པའི་ལས་དང་། ནམ་འདོད་པ་དང་ནམ་སེམས་བསྐྱེད་པ་ན་སྨོན་ལམ་ཡོངས་སུ་རྫོགས་པར་སེམས་ཅན་ལ་ཡང་དག་པར་སྟོན་པའི་བྱིན་གྱིས་བརླབ་ཀྱི་ལས་སོ། །
ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་འཕྲིན་ལས་རྒྱ་ཆེན་པོ་བླ་ན་མེད་པ་འཐོབ་པར་
འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུས་ཏེ། བཅུ་གང་ཞེ་ན་འདི་ལྟར་འགྲོ་བ་ཐམས་ཅད་དུ་འབྱུང་བ་མེད་པས། བྱང་ཆུབ་སེམས་དཔའི་ལུས་ནིམ་
འོངས་པ་མེད་པའོ། །འགྲོ་བ་ཐམས་ཅད་དུ་མི་དམིགས་པ་མེད་པས་བྱང་ཆུབ་སེམས་དཔའི་ལུས་ནི་འོངས་པའོ། །འཇིག་རྟེན་ཐམས་ཅད་ཀྱི་དམིགས་པ་ཇི་ལྟ་བ་བཞིན་དུ་བྱང་ཆུབ་སེམས་དཔའི་

75-1-227b

ལུས་ནི་བདེན་པ་མ་ཡིན་པའོ། །འཇིག་རྟེན་གྱི་བདེན་པར་དམིགས་པ་ཇི་ལྟ་བ་བཞིན་དུ་བྱང་ཆུབ་སེམས་དཔའི་ལུས་རྫུན་པ་མ་ཡིན་པའོ། །ཕྱི་མའི་མཐའི་མུར་རྒྱུན་མི་འཆད་པས་བྱང་ཆུབ་སེམས་དཔའི་ལུས་
ནི་རྒྱུན་མི་ཟད་པའོ། །བདུད་ཐམས་ཅད་ཀྱིས་མི་ཤིགས་པས་བྱང་ཆུབ་སེམས་དཔའ་རྣམས་ཀྱི་ལུས་ནི་རྟེན་པའོ། །བདུད་ཀྱི་རྒོལ་བ་ཐམས་ཅད་ཀྱིས་མི་བསྒུལ་བས་བྱང་ཆུབ་སེམས་དཔའི་ལུས་ནི་སྲ་བའོ། །
བསོད་ནམས་བརྒྱའི་མཚན་གྱིས་ཤིན་ཏུ་རྣམ་པར་དག་པར་སྣང་བས་བྱང་ཆུབ་སེམས་དཔའི་ལུས་ནི་མཚན་བཟང་པོ་དང་ལྡན་པའོ། །ཆོས་ཀྱི་མཚན་ཉིད་མེད་པའི་མཐར་ཐུག་པས་བྱང་ཆུབ་སེམས་དཔའི་ལུས་
ནི་མཚན་ཉིད་མེད་པའོ། །འདས་པ་དང་། མ་བྱོན་པ་དང་། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱི་སྐུ་དང་མཉམ་པ་ཉིད་ཐོབ་པས་བྱང་ཆུབ་སེམས་དཔའི་ལུས་ནི་ཀུན་ཏུ་སོང་བའོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལུས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སྐུ་མི་ཟད་པ་བླ་ན་མེད་པ་ཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུས་ཀྱི་ལས་ཏེ། བཅུ་གང་ཞེ་ན། འདི་ལྟར་འཇིག་རྟེན་གྱི་ཁམས་ཐམས་ཅད་ལུས་གཅིག་གིས་རྒྱས་པར་འགེངས་པའི་ལུས་དང་། 
སེམས་ཅན་གྱི་ཁམས་ཐམས་ཅད་དུ་སྒོ་ཡོངས་སུ་སྟོན་པའི་ལུས་ཀྱི་ལས་དང་། སྐྱེ་བ་ཐམས་ཅད་དུ་གནས་པའི་ལུས་ཀྱི་ལས་དང་། འཇིག་རྟེན་གྱི་ཁམས་ཐམས་ཅད་དུ་འགྲོ་བའི་ལུས་ཀྱི་ལས་དང་། 
སངས་རྒྱས་ཐམས་ཅད་ཀྱི་འཁོར་གྱི་དཀྱིལ་འཁོར་དུ་འགྲོ་བའི་ལུས་ཀྱི་ལས་དང་། འཇིག་རྟེན་གྱི་ཁམས་ཐམས་ཅད་ལག་པ་གཅིག་གིས་ཀུན་ཏུ་ཁེབས་པར་བྱེད་པའི་ལས་དང་། འཁོར་ཡུག་དང་། 

75-1-228a

རྡོ་རྗེའི་རི་ཐམས་ཅད་ལག་པ་གཅིག་གིས་ཉུག་པའི་ལུས་ཀྱི་ལས་དང་། སངས་རྒྱས་ཀྱི་ཞིང་ཐམས་ཅད་དུ་རང་གི་ལུས་འཇིག་པ་དང་། འབྱུང་བ་ཡོངས་སུ་སྟོན་པའི་ལུས་དང་། སེམས་ཅན་གྱི་
ཁམས་ཐམས་ཅད་ལུས་གཅིག་གིས་ཡོངས་སུ་འཛིན་པའི་ལུས་ཀྱི་ལས་དང་། སེམས་ཅན་གྱི་ཁམས་ཐམས་ཅད་ལུས་མེད་པར་ཁོང་དུ་ཆུད་པས་ཞིང་ཡོངས་སུ་དག་པ་དང་། ཡོངས་སུ་རྫོགས་པ་ཀུན་
ཏུ་སྟོན་པའི་ལུས་ཀྱི་ལས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལུས་ཀྱི་ལས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་འགྲོ་བ་
ཀུན་གྱིས་རྣམ་པར་རིག་པར་བྱ་བ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རང་བཞིན་ཏེ། བཅུ་གང་ཞེ་ན་འདི་ལྟར་ནན་ཏན་དང་ལྡན་པའི་
ཕ་རོལ་ཏུ་ཕྱིན་པའི་རང་བཞིན་དང་། འགྲོ་བ་ཐམས་ཅད་ཡོངས་སུ་མི་གཏོང་བས། བསྡུ་བའི་དངོས་པོའི་རང་བཞིན་དང་། སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་རང་གི་ལུས་ཀྱིས་ལེན་ཀྱང་། 
ཡོངས་སུ་མི་སྐྱོ་བས་སྙིང་རྗེ་ཆེན་པོའི་རང་བཞིན་དང་། འགྲོ་བ་ཐམས་ཅད་ཡོངས་སུ་སྐྱོབ་པས་བྱམས་པ་ཆེན་པོའི་རང་བཞིན་དང་། འགྲོ་བ་ཐམས་ཅད་ཉེ་བར་འཚོ་བས་བསོད་ནམས་ཀྱི་རང་བཞིན་དང་། སངས་
རྒྱས་ཐམས་ཅད་ཀྱི་སྐུ་དང་། གཅིག་ཏུ་འདྲེས་པས་ཡེ་ཤེས་ཀྱི་རང་བཞིན་དང་། སྐྱེ་བའི་སྐྱེ་མཆེད་ཐམས་ཅད་ལས་འདས་པས་ཆོས་ཀྱི་རང་བཞིན་དང་། ཐམས་ཅད་དུ་སྒོ་ཡོངས་སུ་སྟོན་པས་ཐམས་
ཅད་ཀྱི་རང་བཞིན་དང་། རྫུ་འཕྲུལ་དང་རྣམ་པར་འཕྲུལ་པ་ཐམས་ཅད་ཡོངས་སུ་སྟོན་པས། རྫུ་འཕྲུལ་གྱིས་རང་བཞིན་དང་། ནམ་འདོད་པའི་དུས་སུ་མངོན་པར་རྫོགས་པར་འཚང་བརྒྱ་བས། བྱང་ཆུབ་ཀྱི་

75-1-228b

རང་བཞིན་ནོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རང་བཞིན་གྱི་བཞིན་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་རང་
བཞིན་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ངག་སྟེ། བཅུ་གང་ཞེ་ན། འདི་ལྟར་སེམས་ཅན་ཐམས་ཅད་བདེ་བར་བྱེད་པས་བྱང་ཆུབ་
སེམས་དཔའ་རྣམས་ཀྱི་ངག་ནི་འཇམ་པའོ། །སེམས་ཅན་ཐམས་ཅད་ཀྱི་སེམས་སིམ་པར་བྱེད་པས། བྱང་ཆུབ་སེམས་དཔའ་རྣམས་ཀྱི་ངག་ནི་སྙན་པའོ། །ཡང་དག་པ་ཇི་ལྟ་བ་བཞིན་དུ་གོ་བར་བྱེད་པས་བྱང་
ཆུབ་སེམས་དཔའ་རྣམས་ཀྱི་ངག་ནི་མི་རྫུན་པའོ། །རྨི་ལམ་ན་ཡང་ལོག་པར་མི་སྨྲ་བས་བྱང་ཆུབ་སེམས་དཔའི་ངག་ནི་བདེན་པའི་རྗེས་སུ་འབྲང་བའོ། །རྒྱ་བྱིན་དང་། ཚངས་པ་དང་། འཇིག་རྟེན་མགོན་པོ་ཐམས་
ཅད་ཟིལ་གྱིས་གནོན་པས་བྱང་ཆུབ་སེམས་དཔའ་རྣམས་ཀྱི་ངག་ནི་རྒྱ་ཆེ་བའོ། །ཆོས་ཀྱི་རང་བཞིན་སྟོན་པས། བྱང་ཆུབ་སེམས་དཔའ་རྣམས་ཀྱི་ངག་ནི་ཟབ་མོའི་དབྱངས་སུ་སྒྲོག་པའོ། །ཆོས་བསྟན་པ་
ཐམས་ཅད་མི་ཟད་པས་བྱང་ཆུབ་སེམས་དཔའ་རྣམས་ཀྱི་ངག་ནི་སྙིང་པོ་དང་ལྡན་པའོ། །སྒྲ་ཇི་ལྟ་བ་བཞིན་དུ་ཁོང་དུ་ཆུད་པར་བྱེད་པས། བྱང་ཆུབ་སེམས་དཔའ་རྣམས་ཀྱི་ངག་ནི་ཤིན་ཏུ་གསལ་བའོ། །དུས་དང་
ལས་དང་རྣམ་པར་སྨིན་པ་ཇི་ལྟ་བ་བཞིན་དུ་ཡོངས་སུ་སྟོན་པས། བྱང་ཆུབ་སེམས་དཔའ་རྣམས་ཀྱི་ངག་ནི་རྣམ་པ་ཐ་དད་པའོ། །བསམ་པ་ཇི་ལྟ་བ་བཞིན་དུ་རྣམ་པར་སྤྱོད་པ་ལ་འཇུག་པར་བྱེད་པས་བྱང་ཆུབ་
སེམས་དཔའ་རྣམས་ཀྱི་ངག་ནི་འགྲོ་བ་ཐམས་ཅད་ལ་འགྲོ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ངག་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་

75-1-229a

དེ་བཞིན་གཤེགས་པའི་གསུང་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བྱང་ཆུབ་སེམས་དཔའི་ངག་དེ་ཡང་ལས་རྣམ་པར་དག་པ་བཅུས་ཡོངས་སུ་སྦྱངས་པ་ཡིན་ཏེ། བཅུ་གང་
ཞེ་ན། འདི་ལྟར་དེ་བཞིན་གཤེགས་པའི་གསུང་ལ་མོས་པ་ཡོངས་སུ་དག་པ་དང་། བྱང་ཆུབ་སེམས་དཔའི་ཚིག་སྔོན་མ་ཐོས་པ་ལ་མངོན་པར་མོས་པ་ཡོངས་སུ་དག་པ་དང་། འགྲོ་བ་ཐམས་ཅད་ཀྱི་
ཡིད་དུ་མི་འོང་བའི་ཚིག་ཡོངས་སུ་སྤངས་པས་ཡོངས་སུ་དག་པ་དང་། སྔོན་གྱི་མཐར་ངག་གི་ཉེས་པ་བཞི་དང་། བྲལ་བས་ཡོངས་སུ་དག་པ་དང་། དགའ་བ་དང་ཡངས་པ་ཆེན་པོས་དེ་བཞིན་གཤེགས་པ་
མངོན་པར་བསྟོད་པས་ཡོངས་སུ་དག་པ་དང་། སྒྲ་ཆེན་པོས་དེ་བཞིན་གཤེགས་པ་མཆོད་པར་འོས་པ་ཡང་དག་པར་ཇི་ལྟ་བ་བཞིན་དུ་སངས་རྒྱས་ཀྱི་ཡོན་ཏན་དང་། ལེགས་པ་བརྗོད་པས་ཡོངས་སུ་
དག་པ་དང་། བསམ་པ་ཐག་པས་སེམས་ཅན་གཞན་ལ་ཆོས་ཀྱི་སྦྱིན་པས། བསྡུད་པ་ཡོངས་སུ་དག་པ་དང་། གླུའི་དབྱངས་དང་། རོལ་མོ་བརྡུང་བ་དང་། དཀྲོལ་བའི་དབྱངས་ཀྱིས་དེ་བཞིན་གཤེགས་པ་
ལ་མངོན་པར་བསྟོད་པས་ཡོངས་སུ་དག་པ་དང་། སངས་རྒྱས་བཅོམ་ལྡན་འདས་རྣམས་མངོན་སུམ་དུ་ཆོས་ཐོས་ནས་རང་གི་ལུས་འབུལ་བས་ཡོངས་སུ་དག་པ་དང་། བྱང་ཆུབ་སེམས་དཔའི་ཆོས་
སྨྲ་བ་ཐམས་ཅད་ལས་ཆོས་ཐོས་ནས། རིམ་གྲོ་བྱ་བའི་ཕྱིར་བདག་འབུལ་ཞིང་སྙིང་ཐག་པ་ནས་ཡོངས་སུ་བཏོང་བས་ཡོངས་སུ་དག་པ་སྟེ། ཀྱེ་རྒྱལ་བའི་སྲས་བྱང་ཆུབ་སེམས་དཔའི་ངག་ནི་ལས་
རྣམ་པར་དག་པ་བཅུ་པོ་དེ་དག་གིས་ཤིན་ཏུ་སྦྱངས་པར་འབྱུང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་རྣམས་ཀྱི་ངག་དེ་ལྟར་ཡོངས་སུ་སྦྱངས་པ་དེ་ལྟར་ཡོངས་སུ་འཛིན་པ་བཅུས། ཡོངས་སུ་

75-1-229b

བཟུང་བར་འབྱུང་སྟེ། བཅུ་གང་ཞེ་ན། འདི་ལྟར་ལྷའི་དབང་པོ་ལ་སྩོགས་པ་ལྷ་ཐམས་ཅད་ཀྱིས་ཡོངས་སུ་བཟུང་བར་འབྱུང་བ་ཡིན། ཀླུའི་དབང་པོ་དང་། གནོད་སྦྱིན་གྱི་དབང་པོ་དང་། དྲི་ཟའི་དབང་པོ་དང་། ལྷ་མ་ཡིན་
གྱི་དབང་པོ་དང་། ནམ་མཁའ་ལྡིང་གི་དབང་པོ་དང་། མི་འམ་ཅིའི་དབང་པོ་དང་། ལྟོ་འཕྱེ་ཆེན་པོའི་དབང་པོ་དང་། ཚངས་པའི་དབང་པོ་ལ་སྩོགས་པ་ཚངས་པའི་རིས་སུ་རྟོགས་པའི་ལྷ་ཐམས་ཅད་ཀྱིས་ཡོངསུ་
གཟུང་བར་འབྱུང་བ་ཡིན། དེ་བཞིན་གཤེགས་པ་ཆོས་ཀྱི་དབང་པོ་ལ་སྩོགས་པ་ཆོས་སྨྲ་བ་ཐམས་ཅད་ཀྱིས་ཡོངས་སུ་གཟུང་བར་འབྱུང་བ་ཡིན་ཏེ། ཀྱེ་རྒྱལ་བའི་སྲས་བྱང་ཆུབ་སེམས་དཔའི་ངག་ནི་ཡོངས་
སུ་འཛིན་པ། བཅུ་པོ་དེ་དག་གིས་ཤིན་ཏུ་བཟུང་བར་འབྱུང་ངོ་། །ཀྱེ་རྒྱལ་བའི་སྲས་བྱང་ཆུབ་སེམས་དཔའ་ངག་དེ་ལྟར་ཤིན་ཏུ་བཟུང་བར་འབྱུང་བ་དེ་ཡང་དགོས་པ་བཅུ་ཡོངས་སུ་བསྒྲུབ་པར་བྱེད་དེ། བཅུ་
གང་ཞེ་ན། འདི་ལྟར་སེམས་ཅན་གྱིས་ཁམས་མངོན་པར་དགའ་བར་བྱེད་དོ། །འཇིག་རྟེན་གྱིས་ཁམས་སུ་གོ་བར་བྱེད་དོ། །དབང་པོའི་ཁམས་ལ་འཇུག་པར་བྱེད་དོ། །མོས་པའི་ཁམས་རྣམ་པར་དག་པར་
བྱེད་དོ། །ཉོན་མོངས་པའི་ཁམས་སེལ་བར་བྱེད་དོ། །བག་ཆགས་ཀྱི་ཁམས་སྤོང་བར་བྱེད་དོ། །བསམ་པའི་ཁམས་སྦྱོང་བར་བྱེད་དོ། །ལྷག་པའི་བསམ་པའི་ཁམས་རྣམ་པར་འཕེལ་བར་
བྱེད་དོ། །ཆོས་ཀྱི་ཁམས་རྒྱས་པར་བྱེད་དོ། །མྱ་ངན་ལས་འདས་པའི་ཁམས་ཡང་དག་པར་བྱེད་དེ། དགོས་པ་བཅུ་པོ་དེ་དག་ཡོངས་སུ་བསྒྲུབ་པོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་
དཔའ་རྣམས་ཀྱི་སེམས་ཏེ། བཅུ་གང་ཞེ་ན། འགྲོ་བ་ཐམས་ཅད་ཀྱི་དགེ་བའི་རྩ་བ་ཡང་དག་པར་འཛིན་ཅིང་རྟོག་པའི་བྱང་ཆུབ་སེམས་དཔའ་རྣམས་ཀྱི་སེམས་ནི་ས་ལྟ་བུའོ། །སངས་རྒྱས་ཐམས་ཅད་ཀྱི་

75-1-230a

ཡེ་ཤེས་རྒྱ་ཆེན་པོའི་རྒྱ་མཚོ་མཐའ་དང་དབུས་མེད་པ་ལ་ཞུགས་པས། བྱང་ཆུབ་སེམས་དཔའ་རྣམས་ཀྱིས་སེམས་ནི་རྒྱ་མཚོ་ལྟ་བུའོ། །འཇིག་རྟེན་ལས་འདས་པའི་དགེ་བའི་རྩ་བ་ཤིན་ཏུ་མཐོ་
བ་ལ་འགྲོ་བ་ཐམས་ཅད་རབ་ཏུ་འགོད་པའི་ཕྱིར། བྱང་ཆུབ་སེམས་དཔའི་སེམས་ནི་རི་བོ་ཆེན་པོ་ལྟ་བུའོ། །ཀུན་ནས་ཉོན་མོངས་པ་མེད་ཅིང་བསམ་པ་དག་པ་དང་ལྡན་པས་བྱང་ཆུབ་སེམས་དཔའ་རྣམས་ཀྱི་སེམས་
ནི་ནོར་བུ་རིན་པོ་ཆེ་ལྟ་བུའོ། །ཆོས་ཐམས་ཅད་ལ་རབ་ཏུ་བརྣོ་བས། བྱང་ཆུབ་སེམས་དཔའ་རྣམས་ཀྱི་སེམས་ནི་རྡོ་རྗེ་ལྟ་བུའོ། །བདུད་དང་མུ་སྟེགས་ཅན་གཞན་དང་ཕས་ཀྱི་རྒོལ་བ་ཐམས་ཅད་ཀྱིས་མི་བསྒུལ་བས། 
བྱང་ཆུབ་སེམས་དཔའ་རྣམས་ཀྱི་སེམས་ནི་རིའི་རྒྱལ་པོ་རྡོ་རྗེའི་འཁོར་ཡུག་ཤིན་ཏུ་བརྟན་ཞིང་མི་ཤིགས་པ་ལྟ་བུའོ། །འཇིག་རྟེན་གྱི་ཆོས་ཐམས་ཅད་ཀྱིས་མི་གོས་པས། བྱང་ཆུབ་སེམས་དཔའ་རྣམས་
ཀྱི་སེམས་ནི་པད་མོ་ལྟ་བུའོ། །བསྐལ་པ་ཐམས་ཅད་དུ་འབྱུང་བ་དང་། མཐོང་བར་དཀའ་བས་བྱང་ཆུབ་སེམས་དཔའ་རྣམས་ཀྱི་སེམས་ནི་མེ་ཏོག་ཨུ་དུམ་བ་ར་ལྟ་བུའོ། །འགྲོ་བ་ཐམས་ཅད་ཀྱི་མ་
རིག་པའི་མུན་པ་མུན་ནག་དང་། རབ་རིབ་ཀྱིས་རྨུགས་པ་སེལ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་ནི་ཉི་མ་ལྟ་བུའོ། །འགྲོ་བ་ཐམས་ཅད་ཀྱིས་བརྗོད་དུ་མེད་པའི་ཕྱིར་བྱང་ཆུབ་སེམས་
དཔའི་སེམས་ནི་བར་སྣང་ལྟ་བུའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་
དགོངས་པ་རྒྱ་ཆེན་པོ་ཡོངས་སུ་དག་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་སྟེ། བཅུ་གང་ཞེ་ན་འདི་ལྟར་

75-1-230b

འགྲོ་བ་ཐམས་ཅད་རབ་ཏུ་དགྲོལ་བར་བྱའོ་ཞེས་བྱང་ཆུབ་སེམས་དཔའི་སེམས་བསྐྱེད་དོ། །སེམས་ཅན་ཐམས་ཅད་ཀྱི་ཉོན་མོངས་པ་བསྩལ་བར་བྱའོ། །ཞེས་བྱང་ཆུབ་སེམས་དཔའ་སེམས་བསྐྱེད་དོ། །
བག་ཆགས་ཀྱི་མཚམས་འབྲེལ་པ་ཐམས་ཅད་སྤང་བར་བྱའོ། །ཞེས་བྱང་ཆུབ་སེམས་དཔའ་སེམས་བསྐྱེད་དོ། །ཆོས་ཐམས་ཅད་ལ་ཐེ་རྩོམ་མེད་པར་ཐོབ་པར་བྱའོ། །ཞེས་བྱང་ཆུབ་སེམས་དཔའ་སེམས་
བསྐྱེད་དོ། །སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་རབ་ཏུ་ཞི་བར་བྱའོ་ཞེས་བྱང་ཆུབ་སེམས་དཔའ་སེམས་བསྐྱེད་དོ། །ངན་སོང་དང་མི་ཁོམ་པ་ཐམས་ཅད་གཅོད་པར་བྱའོ་ཞེས་བྱང་ཆུབ་
སེམས་དཔའ་སེམས་བསྐྱེད་དོ། །དེ་བཞིན་གཤེགས་པ་ཐམས་ཅད་མཉེས་པར་བྱའོ། །ཞེས་བྱང་ཆུབ་སེམས་དཔའ་སེམས་བསྐྱེད་དོ། །བྱང་ཆུབ་སེམས་དཔའི་བསླབ་པ་ཐམས་ཅད་ལ་ནན་
ཏན་ཏུ་བྱའོ། །ཞེས་བྱང་ཆུབ་སེམས་དཔའ་སེམས་བསྐྱེད་དོ། །སྐྲའི་སྦུབས་སུ་འཇུག་པ་ཐམས་ཅད་ཀྱང་མ་ལུས་པར་འགྲོ་བ་ཐམས་ཅད་དུ་སངས་རྒྱས་ཐམས་ཅད་བྱང་ཆུབ་ཏུ་འཚང་རྒྱ་བ་བསྟན་
པར་བྱའོ་ཞེས་བྱང་ཆུབ་སེམས་དཔའ་སེམས་བསྐྱེད་དོ། །འགྲོ་བ་མ་ལུས་པ་ཐམས་ཅད་ཀྱི་བསམ་པ་དང་། དབང་པོ་རབ་ཏུ་རྟོགས་པས། འཇིག་རྟེན་གྱི་ཁམས་ཐམས་ཅད་དུ་གྲགས་པར་བྱ་
བར་ཆོས་ཀྱི་རྔ་བླ་ན་མེད་པ་བརྡུང་བར་བྱའོ། །ཞེས་བྱང་ཆུབ་སེམས་དཔའ་སེམས་བསྐྱེད་དོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་སྟེ། དེ་དག་ལ་
གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་དགོངས་པ་རྒྱ་ཆེན་པོའི་ཕྲིན་ལས་བླ་ན་མེད་པ་རྩོམ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་

75-1-231a

རྣམས་ཀྱི་སེམས་ཀྱིས་རྒྱས་པར་འགེངས་བ་སྟེ། བཅུ་གང་ཞེ་ན་འདི་ལྟར་སེམས་ཤིན་ཏུ་ཡངས་པ་དང་ལྡན་པས་ནམ་མཁའི་དབྱིངས་ཐམས་ཅད་རྒྱས་པར་འགེངས་བ་དང་། མཐའ་དང་དབུས་
མེད་པར་ཁོང་དུ་ཆུད་པས་ཆོས་ཀྱིས་དབྱིངས། ཐམས་ཅད་རྒྱས་པར་འགེངས་བ་དང་། སྐད་ཅིག་གཅིག་ཏུ་འཛུད་པས་དུས་གསུམ་ཐམས་ཅད་རྒྱས་པར་འགེངས་བ་དང་། གཤེགས་པ་དང་སྐྱེ་བ་དང་འབྱུང་བ་དང་
རྣམ་པར་འཚང་རྒྱ་བ་དང་། ཆོས་ཀྱི་འཁོར་ལོ་སྐོར་བ་དང་། མྱ་ངན་ལས་འདས་པ་ཆེན་པོ་མངོན་སུམ་དུ་ཤེས་པས་སངས་རྒྱས་སྐྱེ་བ་ཐམས་ཅད་དུ་རྒྱས་པར་འགེངས་བ་དང་། བག་ཆགས་དང་དབང་པོ་ནམ་མཁའ་ལྟ་བུར་
ཁོང་དུ་ཆུད་པས། སེམས་ཅན་གྱི་ཁམས་ཐམས་ཅད་དུ་རྒྱས་པར་དགང་བ་དང་། ཆོས་ཀྱི་དབྱིངས་ཐམས་ཅད་ཁོང་དུ་ཆུད་པའི་ཡེ་ཤེས་དང་ལྡན་པས་མིག་གཡོར་ལྟ་བུའི་ཡེ་ཤེས་ཀྱིས་རྒྱས་པར་དགང་བ་དང་། 
སྒྱུ་མའི་དྲ་བ་རྣམ་པ་ཐ་དད་པ་ལྟ་བུར་ཁོང་དུ་ཆུད་པས་མཐའ་དང་དབུས་མེད་པར་རྒྱས་པར་དགང་བ་དང་རང་བཞིན་མི་དམིགས་པས་མི་སྐྱེ་བར་རྒྱས་པར་དགང་བ་དང་། རང་གི་སེམས་དང་གཞན་གྱི་སེམས་ལ་ཐོགས་
པ་མེད་པས་ཆགས་པ་མེད་པར་རྒྱས་པར་དགང་བ་དང་། སེམས་བསྐྱེད་པ་ཐམས་ཅད་ལ་མངོན་པར་རྫོགས་པར་བྱང་ཆུབ་པ་ཡོངས་སུ་སྟོན་པས་དབང་གིས་རྒྱས་པར་དགང་བའོ། །ཀྱེ་རྒྱལ་བའི་སྲས་བཅུ་
པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྒྱས་པར་དགང་བ་དང་། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་ཀྱིས་རྒྱས་པར་དགང་བ་མཐའ་དང་དབུས་མེད་
པའི་རྒྱན་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་དབང་པོ་སྟེ། བཅུ་གང་ཞེ་ན་འདི་ལྟར་སངས་རྒྱས་ཐམས་ཅད་མཐོང་བས་དད་པ་

75-1-231b

ཕྱིར་ལྡོག་པ་མེད་པས། བྱང་ཆུབ་སེམས་དཔའ་རྣམས་ཀྱི་དབང་པོ་ནི་དགའ་བར་བྱེད་པའོ། །སངས་རྒྱས་ཀྱི་ཆོས་ཐམས་ཅད་མངོན་པར་འཚང་རྒྱ་བར་བྱེད་པས་བྱང་ཆུབ་སེམས་དཔའ་རྣམས་ཀྱི་དབང་
པོ་ནི་མངོན་པར་མོས་པའོ། །བྱ་བ་ཐམས་ཅད་ཐོགས་པ་མེད་པས་བྱང་ཆུབ་སེམས་དཔའ་རྣམས་ཀྱི་དབང་པོ་ནི་ཕྱིར་མི་ལྡོག་པའོ། །བྱང་ཆུབ་སེམས་དཔའི་སྤྱོད་པ་ཐམས་ཅད་རྒྱུན་མི་གཅོད་པའི་ཕྱིར་
བྱང་ཆུབ་སེམས་དཔའ་རྣམས་ཀྱི་དབང་པོ་ནི་གནས་པའོ། །ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཁོང་དུ་ཆུད་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་དབང་པོ་ནི་ཤིན་ཏུ་ཕྲ་བའོ། །སེམས་ཅན་
ཐམས་ཅད་ཀྱི་དགོས་པ་ཡོངས་སུ་གྲུབ་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་དབང་པོ་ནི་རྒྱུན་མི་འཆད་པའོ། །ཆོས་ཐམས་ཅད་ལ་རབ་ཏུ་བརྣོ་བའི་ཕྱིར། བྱང་ཆུབ་སེམས་དཔའ་རྣམས་
ཀྱི་དབང་པོ་ནི་རྡོ་རྗེ་ལྟ་བུའོ། །དེ་བཞིན་གཤེགས་པ་ཐམས་ཅད་ཀྱི་ཡུལ་ལ་སྣང་བ་ཐོབ་པའི་ཕྱིར་བྱང་ཆུབ་སེམས་དཔའ་རྣམས་ཀྱི་དབང་པོ་ནི་རྡོ་རྗེའི་འོད་འཕྲོ་བ་ལྟར་སྣང་བར་བྱེད་པའོ། །དེ་བཞིན་གཤེགས་
པ་ཐམས་ཅད་ཀྱི་སྐུ་དང་ལུས་གཅིག་ཏུ་གྱུར་པས་བྱང་ཆུབ་སེམས་དཔའ་རྣམས་ཀྱི་དབང་པོ་ནི་ཐ་མི་དད་པའོ། །དེ་བཞིན་གཤེགས་པའི་སྟོབས་ནི་རྗེས་སུ་ཞུགས་པའི་ཕྱིར། བྱང་ཆུབ་སེམས་དཔའ་
རྣམས་ཀྱི་དབང་པོ་ནི་ཆགས་པ་མེད་པའི་མཐར་ཕྱིན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་དབང་པོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་
དེ་བཞིན་གཤེགས་པའི་དབང་པོ་རྒྱ་ཆེན་པོ་ཡོངས་སུ་རྫོགས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བསམ་པ་སྟེ། བཅུ་གང་

75-1-232a

ཞེ་ན་འདི་ལྟར་བྱང་ཆུབ་སེམས་དཔའ་རྣམས་ཀྱི་བསམ་པ་འཇིག་རྟེན་གྱི་ཆོས་ཐམས་ཅད་ཀྱིས་མ་གོས་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་ཉན་ཐོས་དང་། རང་སངས་རྒྱས་
ཐམས་ཅད་ཀྱི་ཡིད་ལ་བྱ་བ་མ་འདྲེས་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་སངས་རྒྱས་ཀྱི་བྱང་ཆུབ་ཀྱི་རྗེས་སུ་སོང་བ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་ཐམས་ཅད་མཁྱེན་པའི་
ཡེ་ཤེས་སུ་འབྱུང་བའི་ལམ་དང་མཐུན་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་བདུད་དང་མུ་སྟེགས་ཅན་གཞན་དང་། མུ་སྟེགས་སྤྱོད་པ་རྒོལ་བ་ཐམས་ཅད་ཀྱིས་མི་འཕྲོགས་པ་དང་། བྱང་ཆུབ་
སེམས་དཔའ་རྣམས་ཀྱི་བསམ་པ་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་དཀྱིལ་འཁོར་གྱིས་རྣམ་པར་དག་པས་ཀུན་ནས་ཉོན་མོངས་པ་མེད་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་ཆོས་ཇི་
སྐད་དུ་ཐོས་པ་ཡོངས་སུ་མི་གཏོང་བས། ཤིན་ཏུ་ཟིན་པར་ཡང་དག་པར་འཛིན་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་སྐྱེ་བའི་སྐྱེ་མཆེད་ཐམས་ཅད་ཀྱིས་མ་གོས་པས་ཡོངས་སུ་ཉམས་
པ་མེད་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་ཡེ་ཤེས་ཕྲ་བ་ལ་ཞུགས་པའི་ཕྱིར་ཟབ་པ་དང་། བྱང་ཆུབ་སེམས་དཔའ་རྣམས་ཀྱི་བསམ་པ་སངས་རྒྱས་ཀྱི་ཆོས་ཐམས་ཅད་ལ་ཤིན་ཏུ་
བརྩོན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བསམ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཐམས་ཅད་མཁྱེན་པའི་དགོངས་པ་བླ་ན་མེད་པ་
ཡོངས་སུ་རྫོགས་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་སྟེ། བཅུ་གང་ཞེ་ན་འདི་ལྟར་བྱང་ཆུབ་སེམས་དཔའ་

75-1-232b

རྣམས་ཀྱི་ལྷག་པའི་བསམ་པ་དགེ་བའི་རྩ་བ་ཐམས་ཅད་བསྩོགས་པ་ལ་ཕྱིར་མི་ལྡོག་པར་དབང་བསྒྱུར་བ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་དེ་བཞིན་གཤེགས་པ་ཐམས་ཅད་
ཀྱི་དགོངས་པའི་ཚུལ་བསྟན་པ་ལ་ནེམ་ནུར་མེད་པ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་སྨོན་ལམ་དང་སྤྱོད་པ་ཆེན་པོའི་རྒྱུན་ཡོངས་སུ་འཛིན་པ་དང་། བྱང་ཆུབ་སེམས་དཔའ་
རྣམས་ཀྱི་ལྷག་པའི་བསམ་པ་སངས་རྒྱས་ཀྱི་ཆོས་ཐམས་ཅད་ལ་འཇུག་པར་བྱ་བ་ལ་ཕུལ་དུ་ཕྱིན་པ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་སངས་རྒྱས་ཀྱི་ཆོས་ཐམས་ཅད་
ལ་དབང་བསྒྱུར་བའི་མངོན་སུམ་དུ་གྱུར་པ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་ཆོས་སྣ་ཚོགས་ཀྱི་ཚུལ་ལ་རབ་ཏུ་ཞུགས་པས། རྒྱ་ཆེན་པོ་དང་བྱང་ཆུབ་སེམས་དཔའ་
རྣམས་ཀྱི་ལྷག་པའི་བསམ་པ་བརྩམས་པ་ཐམས་ཅད་མཐར་ཕྱིན་པར་བྱེད་པས་གཙོ་བོར་གྱུར་པ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་ཏིང་ངེ་འཛིན་དང་། སྙོམས་པར་
འཇུག་པ་དང་། རྣམ་པར་འཕྲུལ་བའི་རྒྱན་ཐམས་ཅད་ལ་དབང་བསྒྱུར་བ་དང་། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་སྔོན་གྱི་སྨོན་ལམ་གྱི་ཡོངས་སུ་བཟུང་བས་ཤིན་ཏུ་བསྟན་པ་དང་། 
བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་པ་སེམས་ཅན་ཡོངས་སུ་སྨིན་པར་བྱ་བ་དང་། གདུལ་བ་ལ་རྒྱུན་མི་གཅོད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་
ལྷག་པའི་བསམ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཐམས་ཅད་ཀྱི་ལྷག་པའི་དགོངས་པ་བླ་ན་མེད་པ་ཡོངས་སུ་དག་པ་འཐོབ་པར་འགྱུར་བ་དག་གོ།། །།

75-1-233a

༄༅། །སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་བཅུ་དགུ་པ། ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྦྱོར་བ་སྟེ། བཅུ་གང་ཞེ་ན་
འདི་ལྟར་རྣམ་པར་སྨིན་པ་ལ་རེ་བ་མེད་པར་བདོག་པ་ཐམས་ཅད་ཡོངས་སུ་གཏོང་བས་བྱང་ཆུབ་སེམས་དཔའ་རྣམས་ཀྱི་སྦྱིན་པའི་སྦྱོར་བ་དང་། གཞན་ལ་བརྙས་པ་མེད་པ་བྱང་ཆུབ་སེམས་དཔའ་རྣམས་ཀྱི་
ཚུལ་ཁྲིམས་དང་། བསླབ་པ་དང་། སྦྱངས་པའི་ཡོན་ཏན་དང་། སྡོམ་པ་དང་། བརྟུལ་ཞུགས་དང་བཀའ་ཐུབ་ཐམས་ཅད་དུ་ཡི་དམ་བཅས་པ་ལ་ནན་ཏན་བྱེད་པའི་སྦྱོར་བ་དང་། བདག་དང་ཕ་རོལ་ཀྱི་འདུ་ཤེས་
མེད་པས་བྱང་ཆུབ་སེམས་དཔའ་རྣམ་ཀྱི་གནོད་སེམས་ཀྱི་ཐ་བ་དང་། གཤེ་བ་ཐམས་ཅད་རྣ་ལ་བཟོད་ཅིང་སེམས་ཅན་གྱི་ངན་དུ་བྱས་པ་ཐམས་ཅད་བཟོད་པའི་སྦྱོར་བ་དང་། ལུས་དང་ངག་དང་སེམས་ཡང་
དག་པར་བསྐུལ་བས་བརྩམས་པ་ཐམས་ཅད་མཐར་ཕྱིན་པར་བྱེད་པའི་ཕྱིར། བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་བརྩམས་པ་ཐམས་ཅད་ལས་ཕྱིར་མི་ལྡོག་པའི་སྤྱོད་པ་དང་། འདོད་པའི་
འཁྲུག་པ་དང་ཉོན་མོངས་པའི་གཡོག་འཁོར་ཡོངས་སུ་སྤོང་བས། བྱང་ཆུབ་སེམས་དཔའ་རྣམས་ཀྱི་བསམ་གཏན་དང་། རྣམ་པར་ཐར་པ་དང་ཏིང་ངེ་འཛིན་དང་། སྙོམས་པར་འཇུག་པ་དང་། མངོན་པར་
ཤེས་པ་ཐམས་ཅད་མངོན་པར་བསྒྲུབ་པའི་སྦྱོར་བ་དང་བསོད་ནམས་བསྩགས་པ་ཐམས་ཅད་ལ་སྐྱོ་བ་མེད་པས། བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱིས་ནན་ཏན་གྱི་སྦྱོར་བ་དང་། སེམས་ཅན་
མེད་པ་ལ་ཞུགས་པས་བྱང་ཆུབ་སེམས་དཔའ་རྣམས་ཀྱི་བྱམས་པ་ཆེན་པོའི་སྦྱོར་བ་དང་། ཆོས་ཐམས་ཅད་རང་བཞིན་གྱིས་དབེན་པའི་ཕྱིར། བྱང་ཆུབ་སེམས་དཔའ་རྣམས་ཀྱི་འགྲོ་བ་ཐམས་ཅད་ཀྱི་

75-1-233b

སྡུག་བསྔལ་རང་གི་ལུས་ཀྱིས་ལེན་པའི་སྙིང་རྗེ་ཆེན་པོ་ལས་ཕྱིར་མི་ལྡོག་པའི་སྦྱོར་བ་དང་། ཆགས་པ་མེད་པར་ཁོང་དུ་ཆུད་པས་འགྲོ་བ་ཐམས་ཅད་ཡང་དག་པར་སྟོན་པའི་ཕྱིར། བྱང་ཆུབ་སེམས་དཔའ་
རྣམས་ཀྱི་དེ་བཞིན་གཤེགས་པའི་སྟོབས་བཅུ་རྣམ་པར་འཚང་རྒྱ་བའི་སྦྱོར་བ་དང་། སེམས་ཅན་གཞན་གྱི་རྒྱུད་དུ་ཕྱིན་པར་བྱེད་པས། བྱང་ཆུབ་སེམས་དཔའ་རྣམས་ཀྱི་ཆོས་ཀྱི་འཁོར་ལོ་བསྐོར་བ་ལས་
ཕྱིར་མི་ལྡོག་པའི་སྦྱོར་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྦྱོར་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་
ཆེན་པོའི་སྦྱོར་བ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མོས་པ་སྟེ། བཅུ་གང་ཞེ་ན་འདི་ལྟར་བསྒྲུབ་བར་དཀའ་བའི་རྩ་བ་སྦྱོར་བ་
བརླབས་ཆེན་པོའི་མོས་པ་དང་། རྒྱན་སྣ་ཚོགས་མངོན་པར་བསྒྲུབ་པས་སྣ་ཚོགས་ཀྱི་མོས་པ་དང་། ཡིད་ཞུམ་པ་མེད་པས་རྒྱ་ཆེན་པོའི་མོས་པ་དང་། ཆོས་ཟབ་མོའི་ཚུལ་ལ་ཞུགས་པས་ཞི་བར་བྱེད་པའི་
མོས་པ་དང་། སེམས་རྒྱ་ཆེན་པོ་བསྐྱེད་པས་ཡངས་པའི་མོས་པ་དང་། སངས་རྒྱས་ཀྱི་བྱིན་གྱིས་རླབས་ཀྱི་མཐུ་དང་། ཤུགས་སུ་ལྡན་པས་རང་གི་སྐབས་ཕྱེ་བའི་མོས་པ་དང་། བདུད་ཀྱི་ལས་
ཐམས་ཅད་རབ་ཏུ་འཇོམས་པས་མི་འཕྲོགས་པའི་མོས་པ་དང་། ལས་ཀྱི་རྣམ་པར་སྨིན་པ་ལ་གཅིག་ཏུ་ངེས་པས་ཤིན་ཏུ་གདོན་མི་ཟ་བའི་མོས་པ་དང་། ཅི་འདོད་པའི་ཆོ་འཕྲུལ་ཡོངས་སུ་སྟོན་པས་
མངོན་དུ་གྱུར་པའི་མོས་པ་དང་སྟོབས་དང་། མི་ལྡན་པ་མེད་པའི་ཕྱིར་དུས་གང་འདོད་པར་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བས་སངས་རྒྱས་ཐམས་ཅད་ཀྱིས་ལུང་བསྟན་པ་ཡང་དག་

75-1-234a

པར་ནོད་པའི་མོས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མོས་པ་སྟེ་དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་
པའི་མོས་པའི་མོས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་འཇིག་རྟེན་གྱི་ཁམས་སུ་མོས་པ་ལ་འཇུག་པ་སྟེ། བཅུ་གང་ཞེ་ན་
འདི་ལྟར་འཇིག་རྟེན་གྱི་ཁམས་ཐམས་ཅད་འཇིག་རྟེན་གཅིག་ཏུ་མོས་པ་ལ་འཇུག་པ་དང་། འཇིག་རྟེན་གྱི་ཁམས་གཅིག་འཇིག་རྟེན་གྱི་ཁམས་ཐམས་ཅད་དུ་མོས་པ་ལ་འཇུག་པ་དང་། འཇིག་རྟེན་གྱི་
ཁམས་ཐམས་ཅད་པད་མོའི་གདན་གཅིག་ལ་ཞུགས་པ་དེ་བཞིན་གཤེགས་པའི་སྐུས་ཡོངས་སུ་ཁྱབ་པར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་ནམ་མཁའི་རང་བཞིན་དུ་ཡང་
དག་པར་བསྟན་པར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱི་རྒྱན་གྱིས་བརྒྱན་པར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་བྱང་ཆུབ་སེམས་
དཔའི་ལུས་ཀྱིས་རྒྱས་པར་དགང་བར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་སྐྲའི་སྦུབས་གཅིག་ཏུ་དགོད་པར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་སེམས་ཅན་གཅིག་
གི་ལུས་ཀྱི་རྒྱུད་ཀྱི་རྗེས་སུ་འབྲང་བར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་དེ་བཞིན་གཤེགས་པ་གཅིག་གི་བྱང་ཆུབ་ཀྱི་ཤིང་དང་། དེ་བཞིན་གཤེགས་པ་གཅིག་གི་སྙིང་
པོ་བྱང་ཆུབ་ཀྱིས་ཡོངས་སུ་རྒྱས་པར་གང་བར་མོས་པ་ལ་འཇུག་པ་དང་། འཇིག་རྟེན་གྱི་ཁམས་ཐམས་ཅད་དུ་སྒྲའི་དབྱངས་གཅིག་གིས་གོ་བར་བྱ་བ་དང་། སེམས་ཅན་ཐམས་ཅད་ཀྱི་སྒྲ་སྐད་རྣམ་

75-1-234b

པ་ཐ་དད་པ་ལ་འཇུག་པས་ཚིམ་པར་བྱ་བར་མོས་པ་ལ་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་འཇིག་རྟེན་གྱི་ཁམས་སུ་མོས་པ་ལ་འཇུག་པ་སྟེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སངས་རྒྱས་ཀྱི་ཞིང་ལ་མོས་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་ནི་བྱང་ཆུབ་སེམས་
དཔའ་རྣམས་ཀྱི་སེམས་ཅན་གྱི་ཁམས་སུ་མོས་པ་ལ་འཇུག་པ་སྟེ། བཅུ་གང་ཞེ་ན་འདི་ལྟར་སེམས་ཅན་གྱི་ཁམས་ཐམས་ཅད་རང་བཞིན་གྱིས་ལུས་མེད་པར་མོས་པ་ལ་འཇུག་པ་དང་། སེམས་
ཅན་གྱི་ཁམས་ཐམས་ཅད་སེམས་ཅན་གཅིག་གི་ལུས་གྱི་རྒྱུད་དུ་འདུས་པར་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་བྱང་ཆུབ་སེམས་དཔའི་ཁོང་དུ་འདུས་པས་མོས་
པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་དེ་བཞིན་གཤེགས་པའི་སྐུར་འདུས་པར་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་དུ་སེམས་ཅན་གཅིག་གི་ལུས་
ཡོངས་སུ་ཞུགས་པར་འགྱུར་བར་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་སངས་རྒྱས་ཀྱི་ཆོས་ཀྱི་སྣོད་དུ་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་
བརྒྱ་བྱིན་དང་ཚངས་པ་དང་། འཇིག་རྟེན་གྱི་མགོན་པོ་དང་། ཅི་འདོད་པ་དང་། གར་མོས་པའི་གཟུགས་དང་། ཁ་དོག་དང་ཆ་བྱད་དུ་མངོན་པར་ལྟ་བར་མོས་པ་ལ་འཇུག་པ་དང་། སེམས་ཅན་གྱི་ཁམས་
ཐམས་ཅད་ཉན་ཐོས་དང་། རང་སངས་རྒྱས་ཀྱི་གཟུགས་དང་ཁ་དོག་དང་ཆ་བྱད་དུ་ཡོངས་སུ་བསྟན་པར་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་བྱང་ཆུབ་སེམས་དཔའ་ཡོན་

75-1-235a

ཏན་གྱིས་བརླབ་ཅིང་ཡོངས་སུ་བསྟན་པར་མོས་པ་ལ་འཇུག་པ་དང་། སེམས་ཅན་གྱི་ཁམས་ཐམས་ཅད་དེ་བཞིན་གཤེགས་པའི་སྐུ་གཟུགས་དང་མཚན་དང་དཔེ་བྱད་བཟང་པོ་དང་། གཟུགས་
ཀྱི་སྐུ་སྣ་ཚོགས་ཀྱི་སྤྱོད་ལམ་དང་། ཚུལ་དང་སྤྱོད་པ་ཡོངས་སུ་བསྣན་ཅིང་གཞན་གྱི་རིག་པར་བྱ་བར་མོས་པ་ལ་འཇུག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སེམས་
ཅན་ཀྱི་ཁམསུ་མོས་པ་ལ་འཇུག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་དགྱེས་པ་དང་། ཁྱུ་མཆོག་གི་མཐུ་ཕྱུང་བ་བླ་ན་མེད་པ་འཐོབ་པར་འགྱུར་
བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བག་ཆགས་སྟེ། བཅུ་གང་ཞེ་ན་འདི་ལྟར་བྱང་ཆུབ་ཀྱི་སེམས་ཀྱི་བག་ཆགས་དང་། དགེ་བའི་རྩ་བའི་བག་ཆགས་དང་། 
སེམས་ཅན་ཡོངས་སུ་སྨིན་པར་བྱ་བའི་བག་ཆགས་དང་། སངས་རྒྱས་བལྟ་བའི་བག་ཆགས་དང་། འཇིག་རྟེན་གྱི་ཁམས་ཡོངས་སུ་དག་པར་སྐྱེ་བའི་བག་ཆགས་དང་། སྤྱོད་པའི་བག་ཆགས་དང་། 
སྨོན་ལམ་གྱི་བག་ཆགས་དང་། ཕ་རོལ་ཏུ་ཕྱིན་པའི་བག་ཆགས་དང་། ཆོས་མཉམ་པ་ཉིད་ངེས་པར་རྟོགས་པའི་བག་ཆགས་དང་། སྤྱོད་པ་རྣམ་པ་ཐ་དད་པའི་བག་ཆགས་སོ། །ཀྱེ་རྒྱལ་བའི་
སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བག་ཆགས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཉོན་མོངས་པའི་བག་ཆགས་མ་ལུས་པ་སྤངས་ནས། དེ་བཞིན་
གཤེགས་པའི་ཡེ་ཤེས་ཆེན་པོའི་བག་ཆགས་ཐུགས་སུ་ཆུད་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཉེ་བར་ལེན་པ་སྟེ། ཉེ་བར་

75-1-235b

ལེན་པ་དེ་དག་གིས་བྱང་ཆུབ་སེམས་དཔའི་སྤྱོད་པ་རྒྱུན་མི་གཅོད་པའོ། །བཅུ་གང་ཞེ་ན་འདི་ལྟར་ཡོངས་སུ་སྨིན་པའི་མཐར་ཕྱིན་པར་བྱ་བའི་སེམས་ཅན་གྱི་ཁམས་ཉེ་བར་ལེན་པ་དང་། ལྷག་མ་མེད་པར་ཡོངས་སུ་
དག་པར་བྱ་བའི་ཕྱིར་འཇིག་རྟེན་གྱི་ཁམས་ཉེ་བར་ལེན་པ་དང་། བྱང་ཆུབ་སེམས་དཔའི་སྤྱོད་པས་མཉེས་པར་བྱ་བའི་ཕྱིར་དེ་བཞིན་གཤེགས་པའི་ཉེ་བར་ལེན་པ་དང་། མཚན་དང་དཔེ་བྱད་བཟང་པོ་དང་། 
སངས་རྒྱས་ཀྱི་ཡོན་ཏན་ཡང་དག་པར་བསྡུ་བའི་ཕྱིར་དགེ་བའི་རྩ་བ་ཉེ་བར་ལེན་པ་དང་། སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་ཉེ་བར་བླངས་ཏེ། རབ་ཏུ་ཞི་བར་བྱ་བའི་ཕྱིར་སྙིང་རྗེ་ཆེན་པོ་ཉེ་
བར་ལེན་པ་དང་། སེམས་ཅན་ཐམས་ཅད་ཐམས་ཅད་མཁྱེན་པའི་བདེ་བ་ལ་རབ་ཏུ་དགོད་པའི་ཕྱིར་བྱམས་པ་ཆེན་པོ་ཉེ་བར་ལེན་པ་དང་། བྱང་ཆུབ་སེམས་དཔའི་རྒྱན་ཡང་དག་པར་བསྡུ་བའི་ཕྱིར་ཕ་
རོལ་ཏུ་ཕྱིན་པ་ཉེ་བར་ལེན་པ་དང་། སྒོ་ཐམས་ཅད་ཡོངས་སུ་བསྟན་པའི་ཕྱིར་ཐབས་མཁས་པ་ཉེ་བར་ལེན་པ་དང་། ཆགས་པ་མེད་པའི་ཡེ་ཤེས་ཀྱི་ཕྱིར་བྱང་ཆུབ་ཉེ་བར་ལེན་པ་དང་། མདོར་ན་ཐམས་ཅད་
མངོན་སུམ་དུ་ཤེས་པས་མངོན་པར་ཤེས་པར་བྱ་བའི་ཕྱིར། བྱང་ཆུབ་སེམས་དཔའི་ཆོས་ཐམས་ཅད་ཉེ་བར་ལེན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཉེ་བར་ལེན་
པ་སྟེ། ཉེ་བར་ལེན་པ་དེ་དག་གིས་བྱང་ཆུབ་སེམས་དཔའི་སྤྱོད་པ་རྒྱུན་མི་གཅོད་ཅིང་། དེ་བཞིན་གཤེགས་པ་ཐམས་ཅད་ཀྱིས་ཉེ་བར་ལེན་པ་མེད་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་
བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ནན་ཏན་ཏེ། བཅུ་གང་ཞེ་ན་འདི་ལྟར་ཕ་རོལ་ཏུ་ཕྱིན་པའི་ནན་ཏན་དང་། བསླབ་པའི་ནན་ཏན་དང་། ཡེ་ཤེས་ཀྱི་ནན་ཏན་དང་། དོན་ཀྱི་ནན་ཏན་དང་། ཆོས་ཀྱི་

75-1-236a

ནན་ཏན་དང་། མངོན་པར་བསྒྲུབ་པའི་ནན་ཏན་དང་། ཡང་དག་པར་བསྟན་པའི་ནན་ཏན་དང་། སྤྱོད་པའི་མི་སྐྱོ་བའི་ནན་ཏན་དང་། མངོན་པར་རྫོགས་པར་བྱང་ཆུབ་པར་བྱ་བའི་ནན་ཏན་དང་། 
ཆོས་ཀྱི་འཁོར་ལོ་བསྐོར་བའི་ནན་ཏན་ནོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ནན་ཏན་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་ཐམས་ཅད་ཀྱི་
ནན་ཏན་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱིས་འགྲུབ་པ་སྟེ། བཅུ་གང་ཞེ་ན་འདི་ལྟར་དགེ་བའི་བཤེས་གཉེན་ལ་སེམས་
དཔའ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །དེ་བཞིན་གཤེགས་པའི་བཀའ་ལ་མངོན་པར་ཡིད་ཆེས་པ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །དམ་པའི་ཆོས་ལ་མི་སྤོང་བ་ནི་སངས་རྒྱས་
ཀྱི་ཆོས་རྣམས་འགྲུབ་པའོ། །ཚད་མེད་པའི་སེམས་ཀྱིས་སངས་རྒྱས་སུ་དགེ་བའི་རྩ་བ་ཡོངས་སུ་བསྔོ་བ་མི་ཟད་པ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །དེ་བཞིན་གཤེགས་པའི་ཡུལ་ས་
མཚམས་མེད་པར་ཡིད་ཆེས་པ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །འཇིག་རྟེན་གྱི་ཁམས་ཀྱི་ཡུལ་ལ་འཇུག་པ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །ཆོས་ཀྱི་དབྱིངས་ཀྱི་ཡུལ་
ལས་མི་གཡོ་བ་ནི་སངས་རྒྱས་ཀྱི་ཆོས་རྣམས་འགྲུབ་པའོ། །བདུད་ཀྱི་ཡུལ་ལས་གྱེན་དུ་བསྐྱོད་པ་ནི་སངས་རྒྱས་གྱི་ཆོས་རྣམས་གྲུབ་པའོ། །སངས་རྒྱས་ཐམས་ཅད་ཀྱི་རྗེས་སུ་དྲན་པ་ནི་སངས་རྒྱས་
ཀྱི་ཆོས་རྣམས་འགྲུབ་པའོ། །དེ་བཞིན་གཤེགས་པའི་སྟོབས་བཅུ་དང་ཡུལ་ལ་མངོན་པར་མོས་པ་ནི་སངས་རྒྱས་ཀྱི་ཆོས་རྣམས་འགྱབ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་

75-1-236b

དཔའ་རྣམས་ཀྱི་འགྲུབ་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་འགྲུབ་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་
འདི་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ལས་གོལ་བའི་ལས་ཏེ། དེ་དག་ནི་བྱང་ཆུབ་སེམས་དཔའ་ཡོངས་སུ་སྤོང་བར་བྱ་བ་དག་གོ། །བཅུ་གང་ཞེ་ན་འདི་ལྟར་དགེ་བའི་བཤེས་གཉེན་
ལ་བརྙས་པ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །འཁོར་བའི་སྡུག་བསྔལ་གྱིས་འཇིགས་པ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །བྱང་ཆུབ་སེམས་དཔའི་སྤྱོད་པས་སྐྱོ་བ་ནི་
སངས་རྒྱས་ཀྱི་ཆོས་ལ་གོལ་བའི་ལམ་མོ། །འཇིག་རྟེན་གྱི་ཁམས་ན་གནས་པས་ཡོངས་སུ་སྐྱོ་བ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །མཉམ་པར་བཞག་པ་ལ་གནས་སུ་བྱེད་པ་ནི་སངས་རྒྱས་
ཀྱི་ཆོས་ལས་གོལ་བའི་ལམ་མོ། །དགེ་བའི་རྩ་བ་ལ་ཆགས་ཤིང་ཞེན་པ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །དམ་པའི་ཆོས་སྤོང་བ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །བྱང་ཆུབ་
སེམས་དཔའི་སྤྱོད་པ་ལས་དབེན་པར་བྱེད་པ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །ཉན་ཐོས་དང་རང་སངས་རྒྱས་སུ་འདོད་པ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །བྱང་ཆུབ་སེམས་
དཔའ་ལ་ཞེ་སྡང་ཞིང་ཁོང་ཁྲོ་བ་ནི་སངས་རྒྱས་ཀྱི་ཆོས་ལས་གོལ་བའི་ལམ་མོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ལས་གོལ་བའི་ལམ་རྣམས་ཏེ། 
དེ་དག་ནི་བྱང་ཆུབ་སེམས་དཔས་ཡོངས་སུ་སྤང་བར་བྱའོ། །དེ་དག་ཡོངས་སུ་སྤངས་ནས་དེའི་འོག་ཏུ་བྱང་ཆུབ་སེམས་དཔའ་རྣམས་བྱང་ཆུབ་སེམས་དཔའི་སྐྱོན་མེད་པ་ཉིད་དུ་འདའ་བར་འགྱུར་བ་དག་གོ། །ཀྱེ་རྒྱལ་བའི་

75-1-237a

སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྐྱོན་མེད་པ་སྟེ། བཅུ་གང་ཞེ་ན་འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་མངོན་པར་བསྒྲུབ་ལ་སེམས་ཅན་ཐམས་ཅད་ལ་འང་རྣམ་
པར་བལྟ་བ་དང་། ལྟ་བའི་རྣམ་པ་ཐམས་ཅད་དང་ཡང་བྲལ་ལ། ལྟ་བའི་བཅིངས་བས་བསླད་པ་ཐམས་ཅད་ཀྱང་རབ་ཏུ་འབྲལ་བ་དང་། མཚན་མ་ཐམས་ཅད་ཀྱི་ཡིད་ལ་མི་བྱེད་ལ་མཚན་མ་ལ་
མངོན་པར་དགའ་བའི་སེམས་ཅན་ཐམས་ཅད་ཀྱང་མི་འདོར་བ་དང་། ཁམས་གསུམ་པ་ཐམས་ཅད་ལས་ཡང་དག་པར་འདས་ཏེ་འཇིག་རྟེན་གྱི་ཁམས་ཀྱི་གནས་ཐམས་ཅད་ན་གནས་པ་དང་། ཉོན་མོངས་
པ་རྣམས་ཀྱང་རྣམ་པར་བཟློག་ལ། སེམས་ཅན་རྣམས་དང་ཡང་ཕྲད་ཅིང་འགྲོགས་པ་དང་། ཆོས་རྣམས་ལ་ཡང་འདོད་ཆགས་དང་བྲལ་ལ། སེམས་ཅན་ཐམས་ཅད་ལ་ཡང་སྙིང་རྗེ་ཆེན་པོས་
བྱམས་པ་དང་། དངོས་པོ་ཐམས་ཅད་ཀྱིས་ཀྱང་དབེན་ལ་འཁོར་ཐམས་ཅད་ཀྱང་ཡོངས་སུ་སྟོན་པ་དང་། འཇིག་རྟེན་གྱི་ཁམས་ལས་ཀྱང་གྱེན་དུ་འཕགས་ལ་སྐྱེ་ཞིང་ཤི་འཕོ་པའི་སྤྱོད་པ་ཡང་མངོན་པར་
བསྒྲུབ་པ་དང་། འཇིག་རྟེན་གྱི་ཆོས་ཐམས་ཅད་ཀྱིས་ཀྱང་མ་གོས་ལ། འཇིག་རྟེན་གྱི་བྱ་བ་ཐམས་ཅད་ལ་འང་ཐོགས་པ་མེད་པ་དང་། སངས་རྒྱས་ཀྱི་བྱང་ཆུབ་ཀྱང་མངོན་དུ་གྱུར་ལ་སྤྱོད་པ་དང་སྨོན་ལམ་ཆེན་
པོའི་ཉི་མ་ཡང་རྒྱུན་མི་གཅོད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྐྱོན་མེད་པ། འཕགས་པ་འཇིག་རྟེན་ལས་འདས་པ། འགྲོ་བ་ཐམས་ཅད་དང་། ཐུན་མོང་མ་ཡིན་
པ་ཉན་ཐོས་དང་། རང་སངས་རྒྱས་ཐམས་ཅད་དང་མ་འདྲེས་པ་སྟེ། སྐྱོན་མེད་པ་དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་བྱང་ཆུབ་སེམས་དཔའི་ཆོས་ངེས་པ་རྣམ་པར་ཐོབ་པར་འགྱུར་བ་དག་གོ། །

75-1-237b

ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་ཆོས་ངེས་པར་ཐོབ་པ་སྟེ། བཅུ་གང་ཞེ་ན་འདི་ལྟར་དེ་བཞིན་གཤེགས་པའི་རིགས་སུ་སྐྱེས་པ་ཡིན། སངས་རྒྱས་ཀྱི་
ཡུལ་ལ་གནས་པ་ཡིན། བྱང་ཆུབ་སེམས་དཔའི་ལས་ལ་ཞུགས་པ་ཡིན། ཕ་རོལ་ཏུ་ཕྱིན་པ་ལ་ནན་ཏན་དུ་བྱེད་པ་ཡིན། སངས་རྒྱས་ཀྱི་རྒྱུན་ནས་བྱུང་བ་ཡིན། དེ་བཞིན་གཤེགས་པའི་གདུང་ལས་སྐྱེས་པ་
ཡིན། སངས་རྒྱས་ཀྱི་སྟོབས་ལ་གནས་པ་ཡིན། དེ་བཞིན་གཤེགས་པའི་བྱང་ཆུབ་ཏུ་རྗེས་སུ་སོང་བ་ཡིན། སངས་རྒྱས་ཐམས་ཅད་དང་སྐུ་དང་རང་བཞིན་གཅིག་པ་ཡིན། དེ་བཞིན་གཤེགས་པ་ཐམས་
ཅད་ཀྱི་རྣམ་པར་སྤྱོད་པ་དང་མི་གཉིས་པ་ཡིན། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་ཆོས་ངེས་པར་ཐོབ་པ་སྟེ། དེ་དག་ནི་སྐྱོན་མེད་པ་ལ་གནས་
པའི་བྱང་ཆུབ་སེམས་དཔའ་རྣམས་ཀྱིས་འཐོབ་པ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ལས་འབྱུང་བའི་ལམ་སྟེ། བཅུ་གང་ཞེ་ན་འདི་ལྟར་
དགེ་བའི་བཤེས་གཉེན་རྣམས་དང་རྒྱུད་ཀྱི་ཚུལ་གཅིག་ཏུ་འགྱུར་བ་དང་། དགེ་བའི་རྩ་བ་ཐུན་མོང་དུ་མོས་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །དེ་བཞིན་གཤེགས་པ་ཐམས་ཅད་ཀྱི་རྣམ་པར་
འཕྲུལ་བ་དང་། ཚུལ་མཐུན་ཞིང་སྨོན་ལམ་ཆེན་པོ་ལ་དབུགས་ཕྱིན་པ་ཐོབ་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །སེམས་རྒྱ་ཆེན་པོས་རང་གི་དགེ་བའི་རྩ་བའི་གོ་འབྱེད་པ་ནི་སངས་རྒྱས་ཀྱི་ཆོས་
ལས་འབྱུང་བའི་ལམ་མོ། །ལས་ཇི་ལྟར་བྱས་པ་ཆུད་མི་ཟ་བས་བསྐལ་པ་བགྲང་བ་ཐམས་ཅད་དུ་མི་སྐྱོ་བ་ནི། སངས་རྒྱས་ཀྱི་ཆོས་ལས་འབྱུང་བའི་ལམ་མོ། །ཕྱི་མའི་མཐའ་མུར་ཐུག་པ་ཐམས་ཅད་དུ་ཡོངས་

75-1-238a

སུ་འཛིན་པས། འཇིག་རྟེན་གྱི་ཁམས་གྲངས་མེད་པར་གནས་པར་བྱ་བ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །སེམས་ཅན་གྱི་ཁམས་ཐམས་ཅད་ཡོངས་སུ་སྨིན་པར་བྱ་བ་ལ་མཁས་པས་
བྱང་ཆུབ་སེམས་དཔའི་སྤྱོད་པ་རྒྱུན་མི་གཅོད་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །སྙིང་རྗེ་ཆེན་པོ་བསྐྱེད་དེ་སེམས་ཚད་མེད་པར་བྱེད་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །ནམ་མཁའི་དབྱིངས་
ཐམས་ཅད་སེམས་བསྐྱེད་པ་གཅིག་གིས་རྒྱས་པར་དགང་བས་སྤྱོད་པ་དང་སྨོན་ལམ་ཆེན་པོའི་ཁྱད་པར་ལ་འཇུག་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །སྔོན་མངོན་པར་བསྒྲུབ་པ་ཆུད་མི་ཟ་བར་དེ་བཞིན་
གཤེགས་པའི་རིགས་ཡང་དག་པར་འཛིན་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །འགྲོ་བ་ཐམས་ཅད་ལ་བྱང་ཆུབ་ཀྱི་སེམས་ཡོངས་སུ་སྟོན་ཅིང་། བྱང་ཆུབ་ཏུ་སེམས་བསྐྱེད་པ་རྣམས་ཀྱི་དགེ་བའི་
རྩ་བ་ཐམས་ཅད་ཉེ་བར་སྟོན་པ་ནི་སངས་རྒྱས་ཀྱི་ཆོས་ལས་འབྱུང་བའི་ལམ་མོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ལས་འབྱུང་བའི་ལམ་སྟེ། དེ་དག་གིས་
བྱུང་བའི་བྱང་ཆུབ་སེམས་དཔའ་རྣམས་ཀྱི་སྐྱེས་བུ་དམ་པའི་མིང་བཅུ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྐྱེས་བུ་དམ་པའི་མིང་འཐོབ་པ་སྟེ། བཅུ་གང་
ཞེ་ན་འདི་ལྟར་ཡེ་ཤེས་བྱང་ཆུབ་ཀྱི་ཡེ་ཤེས་ཀྱི་ལུས་དང་ལྡན་པས་བྱང་ཆུབ་སེམས་དཔའ་ཞེས་བྱ་བ་ཡིན། ཐེག་པ་ཆེན་པོ་ལ་རབ་ཏུ་སེམས་དཔའ་ཆེན་པོ་ཞེས་བྱ་བ་ཡིན། ཆོས་ཀྱི་དམ་པ་མངོན་པར་རྟོགས་པས་
དམ་པའི་སེམས་དཔའ་ཞེས་བྱ་བ་ཡིན། མཆོག་གི་ཆོས་མངོན་པར་འཚང་རྒྱ་བས་མཆོག་གི་སེམས་དཔའ་ཞེས་བྱ་བ་ཡིན། ཡེ་ཤེས་ཀྱི་ཁྱད་པར་རབ་དང་ལྡན་པས་རབ་ཀྱི་སེམས་དཔའ་ཞེས་བྱ་བ་ཡིན། 

75-1-238b

ཕུལ་དུ་བརྩོན་འགྲུས་རྩོམ་པས་ཕུལ་གྱི་སེམས་དཔའ་ཞེས་བྱ་བ་ཡིན། གོང་ན་མེད་པའི་ཆོས་ཡང་དག་པར་སྟོན་པས་བླ་ན་མེད་པའི་སེམས་དཔའ་ཞེས་བྱ་བ་ཡིན། སྟོབས་བཅུའི་ཡེ་ཤེས་ཡངས་པ་དང་ལྡན་
པས་སྟོབས་ཀྱི་སེམས་དཔའ་ཞེས་བྱ་བ་ཡིན། འགྲོ་བ་ཐམས་ཅད་ནི་དཔེ་མེད་པས་མི་མཉམ་མི་འདྲ་བའི་སེམས་དཔའ་ཞེས་བྱ་བ་ཡིན། ནམ་འདོད་པའི་སེམས་ཀྱི་སྐད་ཅིག་ལ་བྱང་ཆུབ་ཏུ་མངོན་པར་རྫོགས་
པར་འཚང་རྒྱ་བས་བསམ་གྱིས་མི་ཁྱབ་པའི་སེམས་དཔའ་ཞེས་བྱ་བ་ཡིན། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྐྱེས་བུ་དམ་པའི་མིང་ཐོབ་པ་རྣམས་སོ། །ཀྱེ་རྒྱལ་བའི་སྲས་
བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལམ་སྟེ། བཅུ་གང་ཞེ་ན་འདི་ལྟར་གཅིག་པུ་གྲོགས་མེད་པར་བྱང་ཆུབ་ཀྱི་སེམས་མི་གཏོང་བས་བྱང་ཆུབ་སེམས་དཔའ་རྣམས་ཀྱི་ལམ་གཅིག་ལ་བརྟེན་པ་དང་། 
ཐབས་དང་ཤེས་རབ་ཀྱིས་མངོན་པར་བསྒྲུབ་པས། བྱང་ཆུབ་སེམས་དཔའ་རྣམས་ཀྱི་ལམ་ཡན་ལག་གཉིས་པ་དང་། སྟོང་པ་ཉིད་ཀྱི་སྦྱོར་བ་དང་། མཚན་མ་མེད་པའི་མཐའི་རྩེ་མོར་ཕྱིན་པ་དང་། སྨོན་པ་མེད་
པའི་ཕྱིར་ཁམས་གསུམ་དང་མ་འདྲེས་པས་བྱང་ཆུབ་སེམས་དཔའི་ལམ་རྣམ་པ་གསུམ་པ་དང་ཉེས་པ་བཤགས་པའི་ཚུལ་དང་། བསོད་ནམས་ཐམས་ཅད་ལ་རྗེས་སུ་ཡིད་རང་བ་དང་། དེ་བཞིན་གཤེགས་
པ་ལ་གསོལ་བ་གདབ་པའི་རིམ་གྲོ་རྒྱུན་མི་གཅོད་པ་དང་། ཡོངས་སུ་བསྔོ་བ་ལ་མཁས་པས་ཤིན་ཏུ་བསྔོ་བའི་ཕྱིར་བྱང་ཆུབ་སེམས་དཔའི་ལམ་སྤྱོད་པ་བཞིས་སྤྲོས་པ་དང་དད་པའི་རྩ་བ་བརྩུགས་ཏེ། ཤིན་ཏུ་
བརྟན་པ་དང་། བརྩོན་འགྲུས་ཆེན་པོ་ལས་ཕྱིར་མི་ལྡོག་པ་དང་། དྲན་པ་དང་རྩེ་གཅིག་དང་ཏིང་ངེ་འཛིན་ཀྱི་ཚུལ་མི་འཁྲུག་པ་དང་། རབ་ཏུ་རྟོགས་པའི་ཤེས་རབ་ཀྱི་སྤྱོད་ཡུལ་ལ་མཁས་པས། བྱང་ཆུབ་སེམས་

75-1-239a

དཔའ་རྣམས་ཀྱི་ལམ་དང་དབང་པོ་ལྔ་རྣམ་པར་སྤེལ་བ་དང་། འདི་ལྟ་སྟེ་ལྷའི་མིག་གིས་འཇིག་རྟེན་གྱི་ཁམས་ཐམས་ཅད་ཀྱི་གཟུགས་ཀྱི་རྣམ་པ་ཐམས་ཅད་དང་། སེམས་ཅན་གྱི་ཤི་འཕོ་དང་། སྐྱེ་བ་ཐམས་ཅད་ཡོངསུ་
མཐོང་བའི་རང་བཞིན་དང་ལྡན་པ་དང་། ལྷའི་རྣ་བས་དེ་བཞིན་གཤེགས་པ་ཐམས་ཅད་ཀྱི་ཆོས་བསྟན་པ་མཉན་ཅིང་དྲན་པར་བྱ་བ་དང་། ཡོངས་སུ་གཟུང་བར་བྱ་བས་སེམས་ཅན་ཕ་རོལ་ཀྱི་དབང་པོ་ལ་ཡང་དག་པར་ཕྱིན་
པར་བྱེད་པ་དང་བདག་གི་སེམས་ཆགས་པ་མེད་པས། ཕ་རོལ་གྱི་སེམས་ཤེས་པས་མཐོང་བ་ལ་དབང་བསྒྱུར་བ་མངོན་པར་བསྒྲུབ་པ་དང་། སྔོན་གྱི་གནས་རྗེས་སུ་དྲན་པས། བསྐལ་པ་བགྲངས་པ་ཐམས་
ཅད་རྗེས་སུ་དྲན་ཞིང་དགེ་བའི་རྩ་བ་རྣམ་པར་འཕེལ་བར་བྱེད་པ་དང་། རྫུ་འཕྲུལ་དང་རྣམ་པར་འཕྲུལ་པ་ཆེན་པོ་བསྒྲུབ་པས་སེམས་ཅན་ཇི་ལྟར་འདུལ་བ་བཞིན་ཆོས་འཕྲུལ་སྣ་ཚོགས་ཡོངསུ་སྟོན་ཅིང་། 
སེམས་ཅན་ཐམས་ཅད་ལ་ཆོས་བརྗོད་པ་དང་། ཟག་པ་ཟད་པའི་ཡེ་ཤེས་དང་ལྡན་པས་ཡང་དག་པའི་མཐའ་མངོན་སུམ་དུ་མཐོང་ཞིང་བྱང་ཆུབ་སེམས་དཔའི་སྤྱོད་པ་བསྒྲུབ་པ་རྒྱུན་མི་གཅོད་པས། 
བྱང་ཆུབ་སེམས་དཔའ་རྣམས་ཀྱི་ལམ་མངོན་པར་ཤེས་པ་དྲུག་གིས་རྣམ་པར་འཕྲུལ་བ་དང་། འདི་ལྟ་སྟེ་སེམས་ཅན་གྱི་གཙོ་བོ་མཐའ་ཡས་པ་ཐམས་ཅད་སྐྲའི་རྩེ་མོ་ཅིག་ལ་བཞུགས་པར་མཐོང་སྟེ། 
ཡང་དག་པར་ཡོངས་སུ་གཟུང་ཞིང་སེམས་ཅན་གྱི་བསམ་པས་རྣམ་པར་རིག་པར་བྱ་བ་ལ་འཇུག་པས་སངས་རྒྱས་རྗེས་སུ་དྲན་པ་དང་། དེ་བཞིན་གཤེགས་པ་གཅིག་གི་འཁོར་གྱི་དཀྱིལ་འཁོར་ནས་མ་གཡོས་པར་དེ་
བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མངོན་སུམ་དུ་ཞལ་ནས་ཆོས་བསྟན་པ་བསྒྲུབ་པ་དང་། མི་ཟད་པས་འགྲོ་བ་ཐམས་ཅད་ཀྱི་བསམ་པ་དང་། དབང་པོ་ཇི་ལྟ་བ་བཞིན་དུ་རྣམ་པར་རིག་པར་བྱ་བ་ལ་

75-1-239b

འཇུག་པས་ཆོས་རྗེས་སུ་དྲན་པ་དང་། ཕྱིར་མི་ལྡོག་པའི་བྱང་ཆུབ་སེམས་དཔའི་ཚོགས་མཐོང་བ་དང་མི་འབྲལ་ཞིང་འགྲོ་བ་ཐམས་ཅད་ལ་བྱང་ཆུབ་སེམས་དཔའི་ལུས་ཡོངས་སུ་སྟོན་པས་དགེ་འདུན་རྗེས་སུ་
དྲན་པ་དང་། བྱང་ཆུབ་སེམས་དཔའ་ཐམས་ཅད་ཀྱི་སྦྱིན་པ་ཡོངས་སུ་གཏོང་བ་ལ་ཡང་དག་པར་གཞོལ་ཞིང་བཏོང་བ་ཆེན་པོས་རྣམ་པར་སྤེལ་བ་ཡིད་ལ་བྱེད་པས་བཏོང་བ་རྗེས་སུ་དྲན་པ་དང་། བྱང་ཆུབ་ཀྱི་
སེམས་དང་མི་འབྲལ་བས་དགེ་བའི་རྩ་བ་ཐམས་ཅད་འགྲོ་བ་ཐམས་ཅད་ལ་སྟོབ་པས། ཚུལ་ཁྲིམས་རྗེས་སུ་དྲན་པ་དང་། དགའ་ལྡན་གྱི་ཕོ་བྲང་གི་མཆོག་ན་བྱང་ཆུབ་སེམས་དཔའ་ཚེ་གཅིག་གིས་ཐོགས་
པ་བཞུགས་པ་རྗེས་སུ་དྲན་པས་ལྷ་རྗེས་སུ་དྲན་པ་དང་། ཐབས་ཀྱི་ཡེ་ཤེས་ཆེན་པོས་འགྲོ་བ་ཐམས་ཅད་ཡོངས་སུ་སྨིན་པར་བྱ་བ་དང་། གདུལ་བ་རྒྱུན་མི་འཆད་པ་ལ་ཞུགས་ཏེ། སེམས་ཅན་རྗེས་སུ་
དྲན་པའི་ཕྱིར་དགེ་འདུན་རྗེས་སུ་དྲན་པས་བྱང་ཆུབ་སེམས་དཔའི་ལམ་རྗེས་སུ་དྲན་པ་བདུན་གྱིས་མངོན་པར་བསྒྲུབ་པ་དང་། འདི་ལྟ་སྟེ་ལོག་པར་ལྟ་བ་ཐམས་ཅད་ཡོངས་སུ་སྤངས་པས། ཡང་དག་
པའི་ལྟ་བའི་ལམ་དུ་འབྱུང་བ་དང་། རྣམ་པར་རྟོག་པ་དང་། ཡོངས་སུ་རྟོག་པ་དང་བྲལ་བས་ཐམས་ཅད་མཁྱེན་པ་ཉིད་དང་། མཐུན་ཞིང་དོན་ཡོད་ལ་ཡིད་ལ་བྱ་བ་མེད་པའི་ཡང་དག་པའི་རྟོག་པའི་ལམ་དུ་བྱུང་བ་དང་། ངག་གི་གཉེས་པ་
བཞི་དང་བྲལ་བས་འཕགས་པ་དང་མཐུན་ཞིང་ཡང་དག་པའི་ངག་རབ་ཏུ་བརྗོད་པ་དང་། ལུས་ཀྱི་ལས་ཐམས་ཅད་སེམས་ཅན་ཉེ་བར་འཚོ་བས་འགྲོ་བ་ཐམས་ཅད་ཐོགས་པ་མད་པར་ཡོངས་སུ་
སྨིན་པར་བྱེད་ཅིང་འདུལ་བས་མངོན་པར་བསྒྲུབ་པ་དང་། འཕགས་པའི་རིགས་ལ་རབ་ཏུ་གནས་ཤིང་སྦྱངས་པའི་ཡོན་ཏན་ཀྱིས་སྡོམ་པ་བྱང་ཆུབ་ཀྱི་ལམ་དང་ལྡན་པའི་སྤྱོད་ལམ་དང་། སྤྱོད་པ་དང་

75-1-240a

ཚུལ་ལ་རབ་ཏུ་གནས་ཤིང་ཐམས་ཅད་དུ་ཁ་ན་མ་ཐོ་བ་མེད་པས་ཡང་དག་པའི་འཚོ་བ་དང་། བྱང་ཆུབ་སེམས་དཔའ་ཐམས་ཅད་ཀྱི་བརྟུལ་ཞུགས་དང་། དཀའ་ཐུབ་ཀྱིས་ཀུན་ནས་གདུངས་
པ་དང་། ཡོངསུ་གདུངས་པ་ཡང་དག་པར་སྟོན་ཅིང་། དེ་བཞིན་གཤེགས་པའི་སྟོབས་བཅུའི་རང་བཞིན་ཐོགས་པ་མེད་པ་དང་ལྡན་པའི་ཕྱིར་ཡང་དག་པའི་རྩོལ་བ་དང་། སྒྲ་ཐམས་ཅད་འཛིན་ཅིང་དྲན་པ་འཇིག་རྟེན་
གྱི་རྣམ་པར་འཁྲུག་པ་ཐམས་ཅད་ཀྱིས་བར་དུ་མི་ཆོད་པའི་ཕྱིར་ཡང་དག་པའི་དྲན་པ་དང་བྱང་ཆུབ་སེམས་དཔའི་རྣམ་པར་ཐར་པ་བསམ་གྱིས་མི་ཁྱབ་པའི་ཏིང་ངེ་འཛིན་གཅིག་གིས་ཏིང་ངེ་འཛིན་ཐམས་ཅད་མངོན་པར་བསྒྲུབ་
པ་ལ་མཁས་པའི་ཕྱིར་ཡང་དག་པའི་ཏིང་ངེ་འཛིན་དང་ལྡན་པས་བྱང་ཆུབ་སེམས་དཔའ་རྣམས་ཀྱི་ལམ་ནི་འཕགས་པ་རྣམས་ཀྱི་ཡན་ལག་བརྒྱད་དང་ལྡན་ཞིང་བྱང་ཆུབ་དང་མཐུན་པར་གྱུར་པ་དང་། འདི་ལྟ་
སྟེ་འདོད་པ་དང་གནོད་སེམས་དང་། འཚོ་བ་མེད་པ་དང་ངག་གི་ལས་ཐམས་ཅད་ཀྱིས་མ་བསྒྲིབས་པར་ཆོས་སྟོན་པའི་ཚུལ་དང་ལྡན་པས་རྣམ་པར་རྟོག་པ་དང་། རྣམ་པར་སྤྱོད་པ་གསལ་བ་དང་། ཐམས་ཅད་
མཁྱེན་པའི་ཡེ་ཤེས་ལ་སེམས་ཅན་ཡོངས་སུ་སྨིན་པར་བྱ་བའི་བསམ་པ་ཡོངས་སུ་མི་གཏོང་ཞིང་དགའ་བ་ཟིང་ཟིང་པོ་དང་བྲལ་བ་དང་། དེ་བཞིན་གཤེགས་པ་ཐམས་ཅད་མཐོང་བས་དགའ་བའི་ཡིད་
བདེ་བ་ཡང་རྒྱུན་མི་འཆད་ཅིང་འཇིག་རྟེན་པའི་བདེ་བ་དང་། སྡུག་བསྔལ་དང་བྲལ་བས་འཕགས་པ་འཇིག་རྟེན་ལས་འདས་པའི་བྱང་ཆུབ་སེམས་དཔའི་ལམ་དང་མཐུན་པ་དང་། མིག་ཡོར་བའི་གཟུགས་མེད་
པའི་སྙོམས་པར་ཞུགས་པས་མངོན་པར་བསྒྲུབ་པ་དང་། འདོད་པའི་ཁམས་དང་གཟུགས་ཀྱི་ཁམས་སུ་སྐྱེས་པ་ལས་མ་གཡོས་པར་འདུ་ཤེས་པ་དང་། ཚོར་བ་ཐམས་ཅད་འགོག་པའི་སྙོམས་པར་

75-1-240b

འཇུག་པས་མངོན་པར་བསྒྲུབས་ཤིང་། བྱང་ཆུབ་སེམས་དཔའི་སྤྱོད་པ་བསྒྲུབ་པ་རྒྱུན་མི་གཅོད་པས། བྱང་ཆུབ་སེམས་དཔའ་རྣམས་ཀྱི་ལམ་མཐར་ཀྱིས་སྤྱོད་ཅིང་སྙོམས་པར་འཇུག་པ་དགུས་མངོན་
པར་བསྒྲུབ་པ་དང་། འདི་ལྟ་སྟེ་གནས་དང་གནས་མ་ཡིན་པ་ལ་མཁས་པའི་ཡེ་ཤེས་དང་ལྡན་པ་དང་། འགྲོ་བ་ཐམས་ཅད་ཀྱི་འདས་པ་དང་། མ་འོངས་པ་དང་། ད་ལྟར་བྱུང་བའི་ལས་དང་། རྒྱུ་དང་རྣམ་པར་སྨིན་པ་
ཡོངས་སུ་ལེན་པ་ཤིན་ཏུ་རྟོགས་པ་དང་། དབང་པོ་ཇི་ལྟ་བ་བཞིན་དུ་ཆོས་སྟོན་ཅིང་གོ་བར་བྱེད་པས་སེམས་ཅན་གྱི་ཁམས་ཐམས་ཅད་གྱི་དབང་པོ་རབ་དང་ཐ་མ་ཤེས་པའི་ཡེ་ཤེས་ཀྱིས་ཤིན་ཏུ་བརྟགས་པ་
དང་ཁམས་ཐ་དད་པ་དང་ཁམས་དུ་མ་ལ་མཁས་པ་དང་ལྡན་པ་དང་། རབ་དང་ཐ་མ་དང་། འབྲིང་ལ་མོས་པ་རབ་ཏུ་རྟོགས་པའི་ཆོས་ཀྱི་ཚུལ་ལ་ཞུགས་པ་དང་། འགྲོ་བ་ཐམས་ཅད་དང་ཞིང་དང་དུས་དང་། 
བསྐལ་པ་ཐམས་ཅད་བྱང་ཆུབ་སེམས་དཔའི་ལུས་དང་། གཟུགས་ཀྱིས་རྒྱས་པར་དགང་ཞིང་དེ་བཞིན་གཤེགས་པའི་ཚུལ་ཡོངས་སུ་བསྟན་པས། བྱང་ཆུབ་སེམས་དཔའི་སྤྱོད་པ་བསྒྲུབ་པ་ཡོངས་སུ་
མི་གཏོང་བ་དང་། བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པ་དང་། ཀུན་ནས་ཉོན་མོངས་པ་དང་། རྣམ་པར་བྱང་བ་ཐམས་ཅད་ལས་རྣམ་པར་ལྡང་བ་དུས་ལ་
བབ་པ་དང་། དུས་ལ་བབ་པ་དང་དུས་ལ་མ་བབ་པ་རྟོགས་པའི་ཡེ་ཤེས་ཀྱི་ཚུལ་གྱིས་མངོན་པར་བསྒྲུབ་པའི་བྱང་ཆུབ་སེམས་དཔའི་རྣམ་པར་ཐར་པ་ལ་རབ་ཏུ་གནས་པ་དང་། སེམས་ཅན་ཐམས་ཅད་སྐྱེ་བ་དང་། ཤི་འཕོ་བ་
དང་ལམ་གྱི་རྒྱུད་དང་། འཕོ་བ་ཐ་དད་པའི་གནས་ལ་མཁས་པ་དང་ལྡན་པ་དང་། དུས་གསུམ་གྱི་བསྐལ་པ་བགྲང་བ་ཐམས་ཅད་སྐད་ཅིག་གཅིག་ཏུ་བཟུང་བ་རྟོགས་པའི་ཡེ་ཤེས་སྣང་བས་མངོན་

75-1-241a

པར་བསྒྲུབ་པ་དང་། འགྲོ་བ་ཐམས་ཅད་ཀྱི་ཉོན་མོངས་པ་དང་བག་ཆགས་དང་བསམ་པ་དང་། བག་ལ་ཉལ་བྱང་བར་ཐོབ་པའི་ཡེ་ཤེས་ཀྱི་ཚུལ་གྱིས་མངོན་པར་བསྒྲུབ་པའི་བྱང་ཆུབ་སེམས་དཔའ་
སྤྱོད་པ་བསྒྲུབ་པ་མི་གཏོང་བས་བྱང་ཆུབ་སེམས་དཔའ་རྣམས་ཀྱི་ལམ་དེ་བཞིན་གཤེགས་པའི་རྟོབས་བཅུ་རབ་ཏུ་རྟོགས་པ་ལ་ཡང་དག་པར་བཏང་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་
རྣམས་ཀྱི་ལམ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་ཐམས་ཅད་གྱི་ལས་ལ་མཁས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་གཞན་ཡང་བྱང་
ཆུབ་སེམས་དཔའ་རྣམས་ཀྱི་ལམ་ནི་ཚད་མེད་པའོ། །ལམ་གྱི་ཚོགས་ནི་ཚད་མེད་པའོ། །ལམ་བསྒོམ་པ་ནི་ཚད་མེད་པའོ། །ལམ་གྱི་རྒྱན་ནི་ཚད་མེད་པའོ། །དེ་ཅིའི་ཕྱིར་ཞེ་ན་ཀྱེ་རྒྱལ་བའི་སྲས་བཅུ་པོ་འདི་དག་
ནི་བྱང་ཆུབ་སེམས་དཔའ་རྣམས་ཀྱི་ལམ་ཚད་མེད་པ་བཅུ་སྟེ། བཅུ་གང་ཞེ་ན་འདི་ལྟར་ནམ་མཁའི་དབྱིངས་ཚད་མེད་པ་དང་། མཐའ་དང་དབུས་ཚད་མེད་པའི་ཆོས་ཀྱི་དབྱིངས་ཚད་མེད་པ་དང་། མི་ཟད་པའི་སེམས་
ཅན་གྱི་ཁམས་ཚད་མེད་པ་དང་། མུ་མེད་པའི་འཇིག་རྟེན་གྱི་ཁམས་ཚད་མེད་པ་དང་། མི་ཟད་པའི་བསྐལ་པ་གྲངས་པ་ཚད་མེད་པ་དང་། འགྲོ་བ་ཐམས་ཅད་ཀྱི་ཐ་སྙད་མཐའ་ཡས་ཤིང་ཚད་མེད་པ་དང་། དེ་བཞིན་
གཤེགས་པའི་སྐུ་ཚད་མེད་པ་དང་། དེ་བཞིན་གཤེགས་པའི་གསུང་གི་དབྱངས་ཚད་མེད་པ་དང་། དེ་བཞིན་གཤེགས་པའི་སྟོབས་ཚད་མེད་པ་དང་། ཐམས་ཅད་མཁྱེན་པའི་ཡེ་ཤེས་ཚད་མེད་པ་སྟེ། ཀྱེ་རྒྱལ་
བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལམ་ཚད་མེད་པ་རྣམས་སོ། །ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན། ནམ་མཁའི་དབྱིངས་ཇི་ཙམ་དུ་མེད་པ་དེ་ཙམ་དུ་ཚད་མེད་པའི་བྱང་ཆུབ་སེམས་

75-1-241b

དཔས་ལམ་གྱི་ཚོགས་ཡོངསུ་བསྡུ་བར་བྱའོ། །ཇི་ལྟར་ཆོས་ཀྱི་དབྱིངས་མཐའ་དང་དབུས་མེད་པར་བྱང་ཆུབ་སེམས་དཔས་ལམ་གྱི་ཚོགས་ཡོངས་སུ་བསྡུ་བར་བྱའོ། །ཇི་ལྟར་སེམས་ཅན་གྱི་ཁམས་མི་ཟད་
པ་དེ་ལྟར་མི་ཟད་པར་བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་བྱའོ། །ཇི་ལྟར་འཇིག་རྟེན་གྱི་ཁམས་མུ་མེད་པ་དེ་ལྟར་མུ་མེད་པར་བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་
བྱའོ། །ཇི་ལྟར་བསྐལ་པ་གྲངས་སུ་བགྲང་ཞིང་བསྟན་པ་མི་ཟད་པ་དེ་ལྟར་འགྲོ་བ་ཐམས་ཅད་མི་ཟད་པར་བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་བྱའོ། །ཇི་ལྟར་འགྲོ་བ་ཐམས་ཅད་ཀྱི་ཐ་
སྙད་མཐའ་ཡས་པ་དེ་ལྟར་འགྲོ་བ་ཐམས་ཅད་ཀྱི་སྒྲ་དང་ཐ་སྙད་ལ་འཇུག་པའི་ཡེ་ཤེས་ཀྱིས་མངོན་པར་བསྒྲུབ་པ་མཐའ་ཡས་པར་བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་བྱའོ། །ཇི་ལྟར་
དེ་བཞིན་གཤེགས་པའི་སྐུ་ཚད་མེད་པ་དེ་ལྟར་འགྲོ་བ་དང་ཞིང་དང་དུས་དང་། སེམས་ཅན་དང་བསྐལ་པ་ཐམས་ཅད་དུ་རྒྱས་པར་འགེངས་ཞིང་ཚད་མེད་པར་བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་
བྱའོ། །ཇི་ལྟར་སངས་རྒྱས་ཀྱི་གསུང་གི་དབྱངས་ཚད་མེད་པ་དེ་ལྟར་བྱང་ཆུབ་སེམས་དཔའ་ཚིག་གི་ལན་གཅིག་བརྗོད་པས་ཆོས་ཀྱི་དབྱིངས་མ་ལུས་པ་ཐམས་ཅད་དུ་རྒྱས་པར་ཁྱབ་ཅིང་སེམས་ཅན་གྱི་ཁམས་ཐམས་
ཅད་གོ་བར་བྱེད་པའི་ལམ་གྱི་ཚོགས་ཡོངས་སུ་བསྡུ་བར་བྱའོ། །ཇི་ལྟར་དེ་བཞིན་གཤེགས་པའི་སྟོབས་ཚད་མེད་པ་དེ་ལྟར་དེ་བཞིན་གཤེགས་པའི་སྟོབས་ཀྱིས་བསྟན་པའི་བྱང་ཆུབ་སེམས་དཔའ་ལམ་གྱི་ཚོགས་
ཡོངས་སུ་བསྡུ་བར་བྱའོ། །ཇི་ལྟར་ཐམས་ཅད་མཁྱེན་པའི་ཡེ་ཤེས་ཚད་མེད་པ་དེ་ལྟར་ཚད་མེད་པར་བྱ་སྟེ། བྱང་ཆུབ་སེམས་དཔའ་ལམ་གྱི་ཚོགས་ཡོངས་སུ་བསྡུ་བར་བྱའོ། །ཀྱེ་རྒྱལ་བའི་སྲས་བཅུ་

75-1-242a

པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལམ་གྱི་ཚོགས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་མཐའ་དང་དབུས་མེད་པ་ཐོབ་པར་འགྱུར་
བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལམ་སྒོམ་པ་སྟེ། བཅུ་གང་ཞེ་ན་འདི་ལྟར་ལུས་དང་ངག་དང་སེམས་ཀྱིས་མི་ལེན་པ་མེད་པ་བླང་བ་མེད་པ་དང་། དོར་བ་མེད་པ་
སྒོམ་པ་དང་། ཡང་དག་པ་ཇི་ལྟ་བ་བཞིན་དུ་འཇུག་པའི་ཡེ་ཤེས་དང་ལྡན་པས་བསྣན་པ་མེད་པ་དང་། དབྲི་བ་མེད་པར་སྒོམ་པ་དང་། རང་བཞིན་གྱིས་འཇུག་པ་མེད་པས་སྒོམ་པ་མེད་པ་དང་། རྣམ་པར་སྒོམ་པ་
མེད་པ་སྒོམ་པ་དང་། མངོན་པར་ཞེན་པ་ཐམས་ཅད་དང་བྲལ་བས་སྒྱུ་མ་དང་རྨི་ལམ་དང་མིག་ཡོར་དང་། སྒྲ་རྙན་དང་གཟུགས་རྙན་དང་སྨིག་རྒྱུ་དང་ཆུའི་ཟླ་བ་ལྟ་བུར་སྒོམ་པ་དང་། ཁམས་གསུམ་པའི་བསོད་ནམས་
བལྟ་བས་བསགས་པ་བསྩལ་བའི་ཕྱིར་སྟོང་པ་ཉིད་དང་། མཚན་མ་མེད་པ་དང་སྨོན་པ་མེད་པ་དང་། མངོན་པར་འདུ་བྱ་བ་མེད་པ་སྒོམ་པ་དང་། ཆོས་སུ་གདགས་པ་རྣམ་པར་དགོད་པ་དང་བྲལ་
བས་བརྗོད་དུ་མེད་པ་དང་། བསྟན་དུ་མེད་པ་དང་སྨོས་སུ་མེད་པ་དང་། བཤད་དུ་མེད་པ་སྒོམ་པ་དང་། ཆོས་ཐམས་ཅད་ལ་ཞུགས་པའི་ཡེ་ཤེས་མངོན་སུམ་དང་ལྡན་པས། ཆོས་ཀྱི་དབྱིངས་ཐ་མི་དད་པའི་
སྒོམ་པ་དང་། དེ་ཁོ་ན་ཉིད་དང་། དེ་བཞིན་ཉིད་ནམ་མཁའི་མཐའ་དང་མཉམ་པ་ཁོང་དུ་ཆུད་པས་དེ་བཞིན་ཉིད་དང་། ཡང་དག་པའི་མཐའ་མ་ཉམས་པར་སྒོམ་པ་དང་། མངོན་པར་འདུ་བྱེད་པའི་སྟོབས་རྒྱུན་
མི་འཆད་པའི་ཕྱིར་བྱང་ཆུབ་སེམས་དཔའི་ཡེ་ཤེས་ཡངས་པ་སྒོམ་པ་དང་། ཆོས་ཐམས་ཅད་མངོན་སུམ་དུ་འགྱུར་ཏེ། ཐེ་ཙོམ་མེད་པས་དེ་བཞིན་གཤེགས་པའི་སྟོབ་བཅུ་དང་། མི་འཇིག་པ་བཞི་དང་སོ་སོ་

75-1-242b

ཡང་དག་པར་རིག་པ་དང་། ཐམས་ཅད་མཁྱེན་པའི་ཡེ་ཤེས་དང་མཚུངས་པ་མེད་པ་སྒོམ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལམ་སྒོམ་པ་སྟེ། དེ་དག་ལ་གནས་ཤིང་
བྱང་ཆུབ་སེམས་དཔའ་རྣམས་ཐམས་ཅད་མཁྱེན་པའི་ཡེ་ཤེས་སྒོམ་པ་ལ་མཁས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལམ་གྱི་
རྒྱན་དེ་བཅུ་གང་ཞེ་ན་ཀྱེ་རྒྱལ་བའི་སྲས་འདི་དག་ལ་བྱང་ཆུབ་སེམས་དཔའ་འདོད་པའི་ཁམས་ནས་ཀྱང་མི་གཡོ་ལ། གཟུགས་དང་གཟུགས་མེད་པ་ལ་སྤྱོད་པའི་བསམ་གཏན་དང་། རྣམ་པར་ཐར་པ་དང་ཏིང་
ངེ་འཛིན་དང་སྙོམས་པར་འཇུག་པ་ལ་སྙོམས་པར་འཇུག་ཀྱང་། དེ་དག་གི་དབང་གིས་མི་སྐྱེ་བ་འདི་ནི་ལམ་གྱི་རྒྱན་དང་པོའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཉན་ཐོས་ཀྱི་ལམ་མངོན་
སུམ་དུ་འགྱུར་པའི་ཡེ་ཤེས་ལ་ཞུགས་ཀྱང་ལམ་དེ་འབྱུང་འང་མ་ཡིན་པ་འདི་ནི་ལམ་གི་རྒྱན་གཉིས་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་རང་སངས་རྒྱས་ཀྱི་ལམ་ལ་མངོན་
སུམ་དུ་གྱུར་པའི་ཡེ་ཤེས་སྣང་བ་ལ་མཁས་ཀྱང་སྙིང་རྗེ་ཆེན་པོའི་སྟོབས་རྒྱུན་མི་གཅོད་པ་འདི་ནི་ལམ་གྱི་རྒྱན་གསུམ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་གཡོག་འཁོར་མང་པོ་
དང་ལྡན། གཡོག་འཁོར་ལྷ་དང་མིའི་རྣམ་པར་དག་པ་དང་ལྡན་ཞིང་། ལྷའི་བུ་མོ་བརྒྱ་སྟོང་གིས་རོལ་མོ་བརྡུང་བ་དང་དགྲོལ་བའི་སྒྲ་ཕྱུང་སྟེ་བརྗོད་པ་ལ་སྤྱོད་ཀྱང་བྱང་ཆུབ་སེམས་དཔའི་ལམ་དང་ལྡན་པའི་
བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་སྙོམས་པར་འཇུག་པ་མི་འདོར་བ་འདི་ནི་ལམ་གྱི་རྒྱན་བཞི་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འགྲོ་བ་ཐམས་ཅད་ཀྱི་

75-1-243a

རྩེ་དགའ་དགོད་པ་དང་། སེམས་ཅན་དང་འདྲེས་ཤིང་འབུར་ལྡོག་པ་བྱེད་ཀྱང་སེམས་ཀྱི་སྐད་ཅིག་གཅིག་ལ་ཡང་བྱང་ཆུབ་སེམས་དཔའི་ཏིང་ངེ་འཛིན་མཉམ་པ་ཉིད་མི་འདོར་བ་འདི་ནི་ལམ་གྱི་
རྒྱན་ལྔ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་འཇིག་རྟེན་གྱི་ཆོས་ཐམས་ཅད་མ་འདྲེས་ཤིང་འཇིག་རྟེན་གྱི་ཕ་རོལ་ཏུ་ཕྱིན་པ་ཡིན་ཡང་། སེམས་ཅན་བསྒྲལ་བའི་ཕྱིར་ཕ་
རོལ་ཏུ་མི་འགྲོ་བའི་ལམ་ཡང་མི་གཏོང་བ་འདི་ནི་ལམ་གྱི་རྒྱན་དྲུག་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་ཡང་དག་པ་ཇི་ལྟ་བ་བཞིན་གྱི་ཡེ་ཤེས་སྣང་བ་ལ་ཞུགས་པའི་ལམ་
ལ་གནས་ཀྱང་ལམ་ངན་པར་ཞུགས་པའི་སེམས་ཅན་ཕྱིར་བཟློག་པའི་ཕྱིར་ལམ་མ་ཡིན་པ་དང་། ལམ་ངན་པ་ཡང་གནོན་ལ། ལམ་དེས་འཁོར་བ་འཛིན་པ་འང་མ་ཡིན་ཏེ། དེས་དག་པར་ཡང་མི་སེམས་
པ་འདི་ནི་ལམ་གྱི་རྒྱན་བདུན་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་རྟག་ཏུ་ཚུལ་ཁྲིམས་ལེགས་པར་བསྲུངས་པ་དང་ལྡན་ཞིང་དེ་བཞིན་གཤེགས་པའི་ཚུལ་ཁྲིམས་རྣམ་པར་
དག་པ་ལ་རྟེན་པས། ལུས་དང་ངག་དང་ཡིད་ཀྱི་ལས་ཀྱི་མཐའ་ཁ་ན་མ་ཐོ་བ་མེད་པ་དང་ལྡན་ཡང་ཚུལ་ཁྲིམས་ངན་པ་དང་ལྡན་པའི་སེམས་ཅན་ཡོངས་སུ་སྨིན་པར་བྱ་བའི་ཕྱིར་སོ་སོའི་སྐྱེ་བོ་ཐ་མལ་
པའི་སྤྱོད་པ་ཐམས་ཅད་སྟོན་ཅིང་། བྱང་ཆུབ་སེམས་དཔའི་ལམ་ལ་རྟེན་པས། བསོད་ནམས་ཀྱི་ཚོགས་རྣམ་པར་དག་པ་ཐམས་ཅད་ཡོངས་སུ་རྫོགས་པ་ཡིན་ཡང་སེམས་ཅན་དམྱལ་བ་དང་། བྱོལ་སོང་
གི་སྐྱེ་གནས་དང་། གཤིན་རྗེ་འཇིག་རྟེན་དང་། མི་ཁོམ་པ་དང་དབུལ་བར་སྐྱེས་པའི་ལམ་དུ་ཞུགས་པའི་སེམས་ཅན་ཐམས་ཅད་རྣམ་པར་བཟློག་པའི་ཕྱིར། དེ་དག་གི་ལམ་དུ་སྐྱེས་པ་ཡང་སྟོན་ལ། ལམ་དེ་

75-1-243b

དག་ལ་ཡང་དག་པར་གཞོལ་བ་ཡང་མ་ཡིན་པ་འདི་ནི་ལམ་གྱི་རྒྱན་བརྒྱད་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སངས་རྒྱས་ཀྱི་ཆོས་ཐམས་ཅད་ལ་གཞན་གྱི་དྲིང་མི་འཇོག་ཅིང་ཐོགས་པ་མེད་པའི་སྤོབས་པ་སངས་རྒྱས་ཀྱི་
ཆོས་ཐམས་ཅད་ལ་ཡེ་ཤེས་སྣང་བས་རྣམ་པར་ལྟ་བ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རླབས་པ། སངས་རྒྱས་ཐམས་ཅད་ཀྱི་ཆོས་ཀྱི་སྐུ་དང་། ལུས་གཅིག་ཏུ་གྱུར་པ་སེམས་ཅན་ཐམས་ཅད་
ཀྱི་ཆོས་ཀྱི་སྙིང་པོའི་ཚུལ་ཅན་དགོས་པའི་སྣང་བ་ཁོང་དུ་ཆུད་པ། ཐེག་པ་ཐམས་ཅད་ཀྱི་མཉམ་པ་ཉིད་ལ་རབ་ཏུ་གནས་པ་སངས་རྒྱས་ཐམས་ཅད་ཀྱི་སྤྱོད་ཡུལ་ལ་མངོན་པར་མོས་པ་འགྲོ་བ་ཐམས་ཅད་ཀྱི་ཡིད་
དུ་འོང་བ། སེམས་ཅན་གྱིས་ཁམས་ཐམས་ཅད་ཀྱི་ངོར་ལྟ་བ། འགྲོ་བ་ཐམས་ཅད་ཀྱི་སློབ་དཔོན་དུ་བྱ་བ་ཡིན་ཡང་། ཆོས་ཡོངས་སུ་བཙལ་བར་བྱ་བ་རྒྱུན་མི་གཅོད་ཅིང་ངོ་མཚར་ཀྱིས་ཡོངས་སུ་ཟིན་པར་
སྣང་བས་སྲི་ཞུའི་ལས་ཐམས་ཅད་ལ་གནས་ཏེ། མཁན་པོ་དང་སློབ་དཔོན་དུ་སྟོན་ཀྱང་དེ་ཉིད་འགྲོ་བ་ཐམས་ཅད་ཀྱི་སློབ་དཔོན་དུ་གྱུར་བ་ཡིན་ཏེ། དེ་ཅིའི་ཕྱིར་ཞེ་ན་བྱང་ཆུབ་སེམས་དཔའ་རྣམས་ནི་ཐབས་
མཁས་པ་དང་ལྡན་པར་བྱང་ཆུབ་སེམས་དཔའི་ལམ་ལ་ཤིན་ཏུ་གནས་པ་ཡིན་པས། དེ་དག་ནི་ཐབས་གང་དང་གང་གིས་སེམས་ཅན་རྣམས་འདུལ་བར་འགྱུར་བ་དེ་དང་དེ་ཐམས་ཅད་སེམས་ཅན་རྣམས་ལ་
ཡོངསུ་སྟོན་ཏེ། འདི་ནི་ལམ་གྱི་རྒྱན་དགུ་པའོ། །ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་དགེ་བའི་རྩ་བ་ཐམས་ཅད་ཡོངསུ་འདུས་ཤིང་བྱང་ཆུབ་སེམས་དཔའི་སྤྱོད་པ་དང་རྫུ་འཕྲུལ་ཐམས་ཅད་
ཐོབ་པ། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བས་མངོན་པར་དབང་བསྐུར་བ། ཆོས་ཐམས་ཅད་ལ་དབང་བའི་དབང་ཕྱུག་གི་ཕ་རོལ་ཏུ་ཕྱིན་པའི་མཆོག་ཐོབ་པ། ཆགས་པ་མེད་ཅིང་དྲི་མ་མེད་

75-1-244a

པའི་ཐབས་དང་ལྡན་པ། འཇིག་རྟེན་གྱི་ཁམས་ཐམས་ཅད་དུ་ཐོགས་པ་མེད་པ་དེ་བཞིན་གཤེགས་པའི་སྐུ་ཡང་དག་པར་སྟོན་པ། ཆོས་ཀྱི་འཁོར་ལོ་ཐོགས་པ་མེད་པར་བསྐོར་བའི་བྱིན་
གྱི་རླབས་དང་ལྡན་པ། འཇིག་རྟེན་གྱི་ཁམས་ཐམས་ཅད་དུ་ཁྱབ་པའི་ལུས་དང་གཟུགས་བདོག་ལ། ཆོས་ཐམས་ཅད་ཀྱི་དབང་ཕྱུག་གི་ཕ་རོལ་ཏུ་ཕྱིན་པ་དམ་པ་དང་ལྡན་པ། བྱང་ཆུབ་སེམས་དཔའི་
དབང་ཐམས་ཅད་རབ་ཏུ་ཐོབ་པ། འགྲོ་བ་ཐམས་ཅད་ཀྱི་ཞིང་དུ་སྐྱེ་བ་ཡོངས་སུ་སྟོན་པ་ལ་མཁས་པ་འདས་པ་དང་མ་འོངས་པ་དང་། ད་ལྟར་བྱུང་བའི་དེ་བཞིན་གཤེགས་པ་ཐམས་ཅད་དང་ཡུལ་གཅིག་ཏུ་གྱུར་
པ་འདི་ཡིན་ལ། བྱང་ཆུབ་སེམས་དཔའི་སྤྱོད་པ་འང་རྒྱུན་མི་གཅོད་ཅིང་། བྱང་ཆུབ་སེམས་དཔའི་ཆོས་ཉིད་ཀྱང་རྣམ་པར་མི་སྤོང་། བྱང་ཆུབ་སེམས་དཔའི་ལུས་ལས་ཀྱང་ཕྱིར་མི་ལྡོག །བྱང་ཆུབ་སེམས་
དཔའི་ལམ་ལས་ཀྱང་ཕྱིར་མི་ལྡོག །བྱང་ཆུབ་སེམས་དཔའི་སྤྱོད་པ་འང་རྒྱུན་མི་གཅོད། བྱང་ཆུབ་སེམས་དཔའི་ཉེ་བར་ལེན་པ་འང་འཆད་པར་མི་བྱེད། བྱང་ཆུབ་སེམས་དཔའི་ཐབས་མཁས་པ་ལས་
ཀྱང་ཕྱིར་མི་ལྡོག །བྱང་ཆུབ་སེམས་དཔའི་བྱ་བ་ཡང་ཐོགས་པར་མི་བྱེད། བྱང་ཆུབ་སེམས་དཔའི་མངོན་པར་འདུ་བྱེད་པའི་སྟོབས་ཀྱིས་ཀྱང་ཡོངས་སུ་སྐྱོ་བ་མེད་ཅིང་བྱང་ཆུབ་སེམས་དཔའི་སྤྱོད་པའི་བྱིན་ཀྱི་
རླབས་ལས་ཀྱང་རིང་དུ་འཕང་བ་མ་ཡིན་ཏེ། ཀྱེ་རྒྱལ་བའི་སྲས་དེ་ཅིའི་ཕྱིར་ཞེ་ན་དེ་ལྟར་བྱང་ཆུབ་སེམས་དཔའི་སྤྱོད་པ་རྒྱུན་མི་གཅོད་པ་དང་། ཐམས་ཅད་མཁྱེན་པ་ཉིད་ཀྱི་སྒོ་ལ་རྣམ་པར་ལྟ་བ་དེ་ལྟ་བུ་ནི་བྱང་ཆུབ་སེམས་
དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མྱུར་དུ་འབྱུང་བའི་ཕྱིར་ཏེ། འདི་དག་ལམ་གྱིས་བརྒྱན་བཅུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའི་ལམ་གྱི་རྒྱན་ཏེ། དེ་དག་ལ་

75-1-244b

གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ལམ་རིན་པོ་ཆེའི་རྒྱན་བླ་ན་མེད་པ་ཐོབ་པར་གྱུར་ཀྱང་། བྱང་ཆུབ་སེམས་དཔའི་ལམ་གྱི་རྒྱུན་མི་གཅོད་པའོ། །ཀྱེ་རྒྱལ་བའི་སྲས་བཅུ་པོ་འདི་
དག་ནི་བྱང་ཆུབ་སེམས་དཔའ་རྣམས་ཀྱི་རྐང་པ་སྟེ། བཅུ་གང་ཞེ་ན་འདི་ལྟར་སྨོན་ལམ་ཆེན་པོ་ཁྱད་པར་ཡོངསུ་བསྡུ་བ་ཤིན་ཏུ་རྫོགས་པར་བྱ་བའི་ཕྱིར་ཚུལ་ཁྲིམས་ཀྱི་རྐང་པ་དང་། བྱང་ཆུབ་ཀྱི་ཡན་ལག་
ཐམས་ཅད་ཡང་དག་པར་བསྡུ་བ་ལས་ཕྱིར་མི་ལྡོག་པའི་ཕྱིར་བརྩོན་འགྲུས་ཀྱི་རྐང་པ་དང་། སེམས་ཅན་རྣམས་བསམ་པ་ཇི་ལྟ་བ་བཞིན་དུ་ཡོངས་སུ་ཚིམ་པར་བྱ་བའི་ཕྱིར་མངོན་པར་ཤེས་པའི་རྐང་པ་དང་། 
སངས་རྒྱས་ཀྱི་ཞིང་ཐམས་ཅད་དུ་འགྲོ་ཡང་ཞིང་གཅིག་ནས་མི་གཡོ་བའི་ཕྱིར་རྫུ་འཕྲུལ་གྱི་རྐང་པ་དང་། ཁྱད་པར་དུ་འགྲོ་བའི་ཕྱིར་ལྷག་པའི་བསམ་པའི་རྐང་པ་དང་། བརྩམས་པ་ཐམས་ཅད་མཐར་ཕྱིན་
པར་བྱ་བའི་ཕྱིར་དམ་བཅས་པ་བརྟན་པའི་རྐང་པ་དང་། བླ་མ་ཐམས་ཅད་ཀྱི་བསྒོམ་པ་ལས་འགལ་བར་མི་བྱེད་པའི་ཕྱིར་མཐུན་པར་འཛིན་པའི་རྐང་པ་དང་། དེ་བཞིན་གཤེགས་པ་ཐམས་ཅད་ཀྱིས་གསུངས་
པའི་ཡང་དག་པར་བཟུང་བས་མི་སྐྱོ་བའི་ཕྱིར་ཆོས་མཉན་པ་མི་ངོམས་པར་ཚོལ་བའི་རྐང་པ་དང་། ཚངས་པའི་གནས་ནས་འཁོར་ཀྱི་དཀྱིལ་འཁོར་ཐམས་ཅད་དུ་འགྲོ་བར་སྒྱིད་ལུག་པ་མེད་པའི་ཕྱིར་
ཆོས་ཀྱི་ཆར་འབེབས་པའི་རྐང་པ་དང་། ཐམས་ཅད་དུ་ཁ་ན་མ་ཐོ་བ་མེད་པའི་ཕྱིར་བྱང་ཆུབ་སེམས་དཔའི་སྤྱོད་པ་ཆེན་པོ་ལ་ནན་ཏན་དུ་བྱེད་པའི་རྐང་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་རྐང་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཞབས་ཀྱི་མཆོག་གིས། འཇིག་རྟེན་གྱི་ཁམས་ཐམས་ཅད་དུ་འགྲོ་བ་བླ་ན་མེད་པ་

75-1-245a

འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལག་པ་བཅུ་སྟེ། གང་ཞེ་ན་འདི་ལྟར་དེ་བཞིན་གཤེགས་པ་ཐམས་ཅད་ཀྱིས་གསུངས་པ་ལ་
གཅིག་ཏུ་མོས་ཤིང་ཡིད་ཆེས་པས་མཐར་ཕྱིན་པར་བྱ་བའི་ཕྱིར་དད་པའི་ལག་པ་དང་། སློང་བ་ཐམས་ཅད་ཡིད་བཞིན་དུ་ཚིམ་པར་བྱ་བའི་ཕྱིར་གཏོང་བ་རབ་ཏུ་གཏོང་བའི་ལག་པ་དང་། ལག་པ་གཡས་པ་
བརྐྱང་བའི་ཕྱིར་ཚུར་ཤོག་བདེ་བར་འོངས་སམ་ཞེས་འདྲི་ཏེ། གསོང་པོར་སྨྲ་བའི་ལག་པ་དང་། བསོད་ནམས་བསགས་པ་རྣམ་པར་སྤེལ་བ་ལ་མི་གཡོ་བའི་ཕྱིར་དེ་བཞིན་གཤེགས་པ་ཐམས་ཅད་མཆོད་ཅིང་
རིམ་གྲོ་བྱེད་པའི་ལག་པ་དང་། སེམས་ཅན་ཐམས་ཅད་ཀྱི་ཐེ་རྩོམ་གཅོད་པའི་ཕྱིར་ཐོས་པ་ཐམས་ཅད་ལ་མཁས་པའི་ལག་པ་དང་། འདོད་པའི་འདམ་དུ་ཐོགས་པའི་སེམས་ཅན་གྱི་ཁམས་ལ་ལག་པ་རིང་དུ་བརྐྱང་
སྟེ། འཇུག་པར་སླེབ་པའི་ཕྱིར་ཁམས་གསུམ་དང་བྲལ་ཞིང་ཤིན་ཏུ་འབྱུང་བར་བྱེད་པའི་ལག་པ་དང་། ཆུ་བོ་ཆེན་པོ་བཞིས་ཁྱེར་བ་ལས་ལག་པ་རིང་དུ་བརྐྱང་ཞིང་འདོན་བའི་ཕྱིར་བདེ་བའི་ཐང་ལ་གཞོལ་བའི་ལག་
པ་དང་། འགྲོ་བ་ཐམས་ཅད་ལ་གནོད་པ་མེད་པར་བསྟན་པའི་ཆོས་རབ་ཏུ་བསྟན་པའི་ཕྱིར་ཡང་དག་པར་སྦྱོར་བའི་ཆོས་ལ་སློབ་དཔོན་གྱིས་མི་འཆབ་པའི་ལག་པ་དང་། ལུས་དང་སེམས་ཀྱི་ནད་རབ་ཏུ་བསལ་བའི་
ཕྱིར་འཇིག་རྟེན་པ་དང་། འཇིག་རྟེན་ལས་འདས་པའི་གཙུག་ལག་ཐམས་ཅད་ཤེས་པའི་ལག་པ་དང་། ཉོན་མོངས་པའི་མུན་པ་ཐམས་ཅད་དང་བྲལ་བའི་ཆོས་ཀྱི་སྣང་བ་མཚུངས་པ་མེད་པ་ཡོངས་སུ་བསྟན་པའི་
ཕྱིར་ཤེས་རབ་དང་ཡེ་ཤེས་རིན་པོ་ཆེའི་ལག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་

75-1-245b

པའི་ཕྱག་འཇིག་རྟེན་གྱི་ཁམས་ཐམས་ཅད་ཀུན་ནས་ཡོག་པར་སྐྱོབ་པ་བླ་ན་མེད་པ་འཐོབ་པར་འགྱུར་བ་དག་གོ།  །།སངས་རྒྱས་རྨད་ག་ཅད་ཅེས་བྱ་བ་ཤིན་ཏུ་རྒྱས་པ་ཆེན་པོའི་མདོ། བམ་པོ་ཉི་
ཤུ་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལྟོ་སྟེ། བཅུ་གང་ཞེ་ན་འདི་ལྟར་བསམ་པ་དག་པས་གཡོ་བ་མེད་པའི་ལྟོ་དང་དྲང་བས་སྒྱུ་མེད་པའི་ལྟོ་དང་། ཐིབས་པོ་
མེད་པས་འཆོས་མེད་པའི་ལྟོ་དང་། དངོས་པོ་ཐམས་ཅད་ལ་མངོན་པར་ཆགས་པས་མེད་པའི་ཡུལ་ལ་མི་འཛིན་པའི་ལྟོ་དང་། ཤེས་པའི་ཕྱིར་ཉོན་མོངས་པ་ཐམས་ཅད་སེལ་བའི་ལྟོ་དང་། སྐྱོན་མེད་
པའི་ཕྱིར་སེམས་དག་པའི་ལྟོ་དང་། ཆོས་ཇི་ལྟ་བ་བཞིན་དུ་ཡིད་ལ་བྱ་བའི་ཕྱིར་ཁ་ཟས་ཐམས་ཅད་ཡོངས་སུ་ཤེས་པར་བྱ་བ་སོ་སོར་རྟོགས་པའི་ལྟོ་དང་། རྟེན་ཅིང་འབྲེལ་བར་འབྱུང་བ་རྗེས་སུ་རྟོགས་པར་
བྱ་བའི་ཕྱིར་མངོན་པར་འདུ་མི་བྱེད་པ་སོ་སོར་རྟོགས་པའི་ལྟོ་དང་། བསམ་པ་ཤིན་ཏུ་སྨིན་པས་འབྱུང་བ་ཐམས་ཅད་ཤེས་པའི་ལྟོ་དང་། སེམས་ཅན་ཐམས་ཅད་སངས་རྒྱས་ཀྱི་སྐུའི་ནང་དུ་ཆུད་པར་ཁོང་དུ་ཆུད་པའི་
ཕྱིར་དྲི་མ་མཐའ་ཡས་པའི་ལྟ་བ་ཐམས་ཅད་དང་བྲལ་བའི་ལྟོའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལྟོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་
གཤེགས་པའི་སྐུ། འགྲོ་བ་ཐམས་ཅད་ཡོངས་སུ་འཛིན་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྙིང་པོ་སྟེ། བཅུ་གང་ཞེ་ན་འདི་ལྟར་
དེ་བཞིན་གཤེགས་པ་ཐམས་ཅད་ཀྱི་ཚུལ་གྱི་ཚད་མེད་པ་ཡོངས་སུ་བསྐྱེད་པའི་བྱང་ཆུབ་སེམས་དཔའ་རྣམས་ཀྱི་སྙིང་པོ། སངས་རྒྱས་ཀྱི་རིགས་རྒྱུན་མི་གཅོད་པར་ཀུན་ནས་གནས་པ་དང་། ཡེ་ཤེས་སྣང་བ་ཆེན་པོ་

75-1-246a

ཡོངས་སུ་བསྟན་པའི་བྱང་ཆུབ་སེམས་དཔའི་སྙིང་པོ་ཆོས་ཀྱི་རིགས་རབ་ཏུ་གསལ་བར་བྱེད་པར་ཀུན་ནས་གནས་པ་དང་། ཕྱིར་མི་ལྡོག་པའི་འཁོར་ལོ་ལ་ཡང་དག་པར་གཞོལ་བར་བྱ་བའི་ཕྱིར་བྱང་ཆུབ་སེམས་
དཔའ་རྣམས་ཀྱི་སྙིང་པོ་དགེ་འདུན་གྱི་རིགས་ཡོངས་སུ་སྡུད་པར་ཀུན་ནས་གནས་པ་དང་། དུས་ཇི་ལྟ་བ་བཞིན་ལས་མི་འདའ་བར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སྙིང་པོ་ཆོས་ཐམས་ཅད་ངེས་པར་གླེང་
བར་བྱེད་པ་དང་། རྒྱུ་གཅིག་ནས་གཅིག་ཏུ་བརྒྱུད་པའི་རྒྱུན་ཆད་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སྙིང་པོ་ངེས་པ་མེད་པར་ཡོངས་སུ་སྨིན་པར་བྱེད་པར་གནས་པ་དང་། མ་འོངས་པའི་རྒྱུ་སྐྱོན་མེད་
པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སྙིང་པོ་སེམས་ཅན་ལོག་པར་ངེས་པ་རྣམས་ལ་སྙིང་རྗེ་ཆེན་པོ་སྐྱེ་བར་ཀུན་ནས་གནས་པ་དང་བདུད་ཀྱི་སྡེ་ཐམས་ཅད་བཏུལ་ཏེ། དགེ་བའི་རྩ་བ་མི་འཕྲོགས་
པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སྙིང་པོ་དེ་བཞིན་གཤེགས་པའི་སྟོབས་བཅུ་ཐུབ་པ་མེད་པའི་རྒྱུ་ཡོངས་སུ་རྫོགས་པར་བྱེད་པར་ཀུན་ནས་གནས་པ་དང་། འགྲོ་བ་མ་ལུས་པ་ཐམས་ཅད་ཡོངསུ་
ཚིམ་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སྙིང་པོ་མི་འཇིགས་པ་ཆེན་པོའི་སེང་གེ་དང་། ཁྱུ་མཆོག་གི་ང་རོ་འབྱིན་པར་ཀུན་ནས་གནས་པ་དང་། ཐམས་ཅད་དུ་འདུ་ཤེས་ཡང་དག་པར་གཞོལ་བར་
བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སྙིང་པོ་སངས་རྒྱས་ཀྱི་ཆོས་མ་འདྲེས་པ་བཅྭོ་བརྒྱད་ཐོབ་པའི་ཕྱིར་ཀུན་ནས་གནས་པ་དང་། སྐད་ཅིག་གཅིག་ཏུ་མི་མཉམ་པར་མེད་པར་ཞུགས་པས། བྱང་ཆུབ་སེམས་
དཔའ་རྣམས་ཀྱི་སྙིང་པོ་ཞིང་ཐམས་ཅད་དང་། ཆོས་ཐམས་ཅད་དང་སངས་རྒྱས་ཐམས་ཅད་མཉམ་པ་ཉིད་དུ་ཆུད་པར་གནས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྙིང་པོ་སྟེ། དེ་དག་ལ་

75-1-246b

གནས་ཤིང་བྱང་ཆུབ་སེམས་དཔའ་རྣམས་དགེ་བའི་རྩ་བ་ཐམས་ཅད་མ་ལོག་པས་དེ་བཞིན་གཤེགས་པའི་ཡེ་ཤེས་ཆེན་པོའི་སྙིང་པོ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་
བྱང་ཆུབ་སེམས་དཔའ་རྣམས་ཀྱི་སྙིང་པོ་སྟེ། བཅུ་གང་ཞེ་ན་བརྩམ་པ་ཐམས་ཅད་མཐར་ཕྱིན་པར་བྱ་བའི་ཕྱིར་ཞེ་ནོན་པའི་སྙིང་དང་། མཚན་དང་དཔེ་བྱད་བཟང་པོའི་བསོད་ནམས་ཀྱི་ཚོགས་ཡོངསུ་བསྡུ་བའི་ཕྱིར་སེམས་
ཞུམ་པ་མེད་པའི་སྙིང་དང་། བདུད་ཀྱི་སྡེ་ཐམས་ཅད་རབ་ཏུ་གཞོམ་པའི་ཕྱིར་རྣམ་པར་གནོན་པ་ཆེན་པོའི་སྙིང་དང་། ཉོན་མོངས་པ་ཐམས་ཅད་ཀྱིས་མི་མཚུངས་པའི་ཕྱིར་ཚུལ་བཞིན་དུ་སྦྱོར་བའི་སྙིང་དང་། སྙིང་པོ་
བྱང་ཆུབ་ཀྱི་བར་དུ་ཕྱིན་པར་བྱ་བའི་ཕྱིར་ཕྱིར་མི་འགྱུར་ཞིང་། ཕྱིར་མི་ལྡོག་པའི་སྙིང་དང་། སེམས་འཕོ་བ་མེད་པར་ཁོང་དུ་ཆུད་པས་མངོན་པར་ཆགས་པ་མེད་པའི་ཕྱིར་རང་བཞིན་གྱི་འོད་གསལ་བའི་སྙིང་དང་། 
ཇི་ལྟར་མོས་པའི་ཚུལ་བཞིན་དུ་རྣམ་པར་ཐར་པ་ཐོབ་པ་བྱ་བའི་ཕྱིར། སེམས་ཅན་གྱི་ཚུལ་ཤེས་པའི་སྙིང་དང་། ཐེག་པ་གཞན་ལ་མོས་པ་དམ་པ་མེད་པར་སེམས་ཅན་གྱི་ཁམས་ཡོངསུ་བསྐྱེད་པའི་ཕྱིར། 
ཚངས་པའི་རྣམ་པར་སྤྱོད་པ་རྒྱ་ཆེན་པོ་སངས་རྒྱས་ཀྱི་ཆོས་ལ་འཇུག་པའི་སྙིང་དང་། ལྟ་བའི་མཚན་མས་ཁམས་སུམ་ལ་མངོན་པར་ཆགས་པ་མེད་པར་བྱ་བའི་ཕྱིར་སྟོང་པ་ཉིད་དང་། མཚན་མ་མེད་པ་དང་། 
སྨོན་པ་མེད་པ་དང་། མངོན་པར་འདུ་བྱ་བ་མེད་པའི་སྙིང་དང་། སེམས་ཅན་ཐམས་ཅད་བདུད་དུ་གྱུར་པའི་སྒོས་བདུད་ཐམས་ཅད་འོངས་པར་གྱུར་ཀྱང་། སྤུ་གཅིག་ཀྱང་མི་གཡོ་བས་དཔལ་གྱི་བེ་འུས་བརྒྱན་ཅིང་རྡོ་རྗེའི་ཁམས་ལྟར་
སྲ་ཞིང་བརྟན་པའི་སྙིང་པོ་དམ་པ་དང་ལྡན་པའི་སྙིང་སྟེ། ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྙིང་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་

75-1-247a

ཡེ་ཤེས་སྣང་བ་ཆེན་པོ་དང་ལྡན་པའི་སྙིང་པོ་དང་ལྡན་པའི་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་གོ་ཅ་སྟེ། བཅུ་གང་ཞེ་ན་འདི་ལྟར་འགྲོ་བ་ཐམས་
ཅད་ཡོངསུ་བསྐྱབ་པའི་ཕྱིར་བྱམས་པ་ཆེན་པོའི་གོ་ཆ་དང་། མི་དགའ་བ་ཐམས་ཅད་བཟོད་པར་བྱ་བའི་ཕྱིར་སྙིང་རྗེ་ཆེན་པོ་དང་། བརྩམས་པ་ཐམས་ཅད་མཐར་ཕྱིན་པར་བྱ་བའི་ཕྱིར་སྨོན་ལམ་གྱི་གོ་ཆ་དང་། སངས་རྒྱས་ཐམས་ཅད་ཀྱི་བརྒྱན་འབྱུང་
བར་བྱ་བའི་ཕྱིར་ཡོངསུ་བསྔོ་བའི་གོ་ཆ་དང་། འགྲོ་བ་ཐམས་ཅད་ཉེ་བར་འཚོ་བར་བྱ་བའི་ཕྱིར་བསོད་ནམས་གྱི་གོ་ཆ་དང་། འགྲོ་བ་ཐམས་ཅད་བསྒྲལ་བའི་ཕྱིར་ཕ་རོལ་ཏུ་ཕྱིན་པའི་གོ་ཅ་དང་། འགྲོ་བ་ཐམས་ཅད་ཀྱི་
ཉོན་མོངས་པའི་མུན་པ་རབ་ཏུ་ཞི་བར་བྱ་བའི་ཕྱིར་ཡེ་ཤེས་ཀྱི་གོ་ཅ་དང་། སྒོ་ཀུན་དང་ལྡན་པའི་དགེ་བའི་རྩ་བ་མངོན་པར་བསྒྲུབ་པའི་ཕྱིར་ཐབས་མཁས་པའི་གོ་ཆ་དང་། ཐེག་པ་གཞན་ལ་མོས་པ་མེད་པའི་ཕྱིར་ཐམས་
ཅད་མཁྱེན་པ་ཉིད་ཀྱི་སེམས་བརྟན་ཞིང་འཁྲུག་པ་མེད་པའི་གོ་ཆ་དང་། ཆོས་ཀྱི་རློམ་སེམས་མེད་པས་གཅིག་ཏུ་ངེས་པའི་གོ་ཆའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་གོ་ཆ་སྟེ། 
དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་བདུད་སྡེ་ཐམས་ཅད་སྤ་དགོང་བ་བླ་ན་མེད་པ་ཐོབ་པར་གྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མཚོན་ཆ་སྟེ། བཅུ་གང་
ཞེ་ན། འདི་ལྟར་སེར་སྣའི་སྐྱོན་རབ་ཏུ་གཞོམ་པའི་ཕྱིར་གཏོང་བའི་གོ་ཆ་དང་། ཚུལ་ཁྲིམས་ངན་པ་ཐམས་ཅད་བསལ་བའི་ཕྱིར་ཚུལ་ཁྲིམས་གྱི་མཚོན་ཆ་དང་། རྣམ་པར་རྟོག་པ་ཐམས་ཅད་བསྩལ་བའི་ཕྱིར་ཆོས་
མཉམ་པ་ཉིད་ཀྱི་མཚོན་ཆ་དང་། འགྲོ་བ་ཐམས་ཅད་ཀྱི་ཉོན་མོངས་པ་ཡོངས་སུ་གཅོད་པའི་ཕྱིར་ཤེས་རབ་དང་ཡེ་ཤེས་ཀྱི་མཚོན་ཆ་དང་། འཚོ་བ་ཐམས་ཅད་ལ་ཁ་ན་མ་ཐོ་བ་མེད་པར་བྱ་བའི་ཕྱིར། ཡང་དག་

75-1-247b

པར་འཚོ་བའི་མཚོན་ཆ་དང་། སྒོ་ཐམས་ཅད་ཡོངས་སུ་བསྟན་པའི་ཕྱིར་ཐབས་མཁས་པའི་མཚོན་ཆ་དང་། ཉོན་མོངས་པའི་སྒོ་ནས་སེམས་ཅན་བཟློག་པའི་ཕྱིར། འདོད་ཆགས་དང་། ཞེ་སྡང་དང་། གཏི་མུག་དང་། མདོར་བསྡུ་
ན་ཉོན་མོངས་པ་ཐམས་ཅད་ཀྱི་མཚོན་ཆ་དང་། སྤྱོད་པ་རྒྱུན་མི་འཆད་པས་སེམས་ཅན་གྱི་ཁམས་ཡོངསུ་སྨིན་པར་བྱ་བའི་ཕྱིར་འཁོར་བའི་མཚོན་ཆ་དང་། མངོན་པར་ཞེན་པ་ཐམས་ཅད་རབ་ཏུ་བསྩལ་བའི་ཕྱིར། 
ཆོས་ཚུལ་གཅིག་པ་བསྟན་པའི་མཚོན་ཆ་དང་། སྤྱོད་པའི་སྒོ་ལས་ཕྱིར་ཕྱོགས་སུ་མི་ལྟ་བའི་ཕྱིར་ཐམས་ཅད་མཁྱེན་པ་ཉིད་ཀྱི་མཚོན་ཆའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་
མཚོན་ཆ་སྟེ། མཚོན་ཆ་དེ་དག་གི་བྱང་ཆུབ་སེམས་དཔའ་རྣམས་སེམས་ཅན་ཐམས་ཅད་ཀྱི་སེམས་དང་བསམ་པ་ལ་ཡུན་རིང་པོའི་ཉེ་བར་ཉོན་མོངས་པ་དང་། བག་ལ་ཉལ་བ་ཡོད་པ་ཐམས་ཅད་རབ་ཏུ་འཇོམས་
པ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མགོ་སྟེ། བཅུ་གང་ཞེ་ན། འདི་ལྟར་སྤྱི་གཙུག་ལྟར་མི་སྣང་བའི་ཕྱིར་མྱ་ངན་ལས་འདས་པའི་མགོ་དང་། ལྷ་དང་བཅས་པའི་འཇིག་
རྟེན་ཐམས་ཅད་འདུད་པར་བྱ་བའི་ཕྱིར་བླ་མ་ལ་འདུད་པའི་མགོ་དང་། སྟོང་གསུམ་ཐམས་ཅད་ཀྱི་བདག་པོར་འགྱུར་བར་བྱ་བའི་ཕྱིར་མོས་པ་ཡངས་པའི་མགོ་དང་། ཁམས་གསུམ་གྱིས་མཆོད་པར་བྱ་བའི་ཕྱིར་དགེ་
བའི་རྩ་བ་ཐམས་ཅད་སྔོན་དུ་འགྲོ་བའི་མགོ་དང་། གཙུག་ཏོར་དང་ལྡན་པའི་སྤྱི་བོ་འཐོབ་པར་བྱ་བའི་ཕྱིར། སེམས་ཅན་ཐམས་ཅད་ཀྱི་ཁུར་ཁྱེར་བའི་མགོ་དང་། ཐམས་ཅད་དུ་ཁྱད་པར་དུ་འགྲོ་བར་བྱ་བའི་ཕྱིར་གཞན་
གྱི་ལྟུང་བ་ལ་བརྙས་པ་མེད་པའི་མགོ་དང་། སྤྱི་བོ་ལ་གནས་པའི་ཆོས་ཐོབ་པར་བྱ་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པའི་མགོ་དང་། སེམས་ཅན་ཐམས་ཅད་ཀྱི་མགོ་མཉམ་པ་ཡོངས་སུ་བསྟན་པའི་ཕྱིར་

75-1-248a

ཡེ་ཤེས་དང་ཐབས་སུ་ལྡན་པའི་མགོ་དང་། འགྲོ་བ་ཐམས་ཅད་སློབ་པར་བྱ་བའི་ཕྱིར་སེམས་ཅན་ཐམས་ཅད་ཡོངས་སུ་སྨིན་པར་བྱེད་པའི་མགོ་དང་། དཀོན་མཆོག་གསུམ་གྱི་གདུང་རྒྱུན་མི་འཆད་པའི་ཕྱིར་
དེ་བཞིན་གཤེགས་པ་ཐམས་ཅད་ཀྱང་ཆོས་ཀྱི་ཚུལ་ཡོངས་སུ་སྡུད་པའི་མགོའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མགོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་
དེ་བཞིན་གཤེགས་པའི་ཡེ་ཤེས་ཆེན་པོ་སྤྱི་བོར་གྱུར་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་མིག་སྟེ། བཅུ་གང་ཞེ་ན། འདི་ལྟར་གཟུགས་ཐམས་
ཅད་བལྟ་བའི་ཕྱིར་ཆོས་ཀྱི་མིག་དང་། སེམས་ཅན་ཐམས་ཅད་བལྟ་བའི་ཕྱིར་ལྷའི་མིག་དང་། སེམས་ཅན་ཐམས་ཅད་ཀྱི་དབང་པོ་དང་ཡུལ་ལྟ་བའི་ཕྱིར་ཤེས་རབ་ཀྱི་མིག་དང་། ཆོས་ཐམས་ཅད་ཡང་དག་པ་ཇི་ལྟ་
བའི་ཕྱིར་ཆོས་ཀྱི་མིག་དང་། དེ་བཞིན་གཤེགས་པའི་སྟོབས་བཅུ་ལྟ་བའི་ཕྱིར་སངས་རྒྱས་ཀྱི་མིག་དང་། ཆོས་ཡོངསུ་ཤེས་པ་བལྟ་བའི་ཕྱིར་ཡེ་ཤེས་ཀྱི་མིག་དང་། སངས་རྒྱས་ཀྱི་མཐུའི་འོད་ཀྱི་སྣང་བ་
བལྟ་བའི་ཕྱིར། སྣང་བའི་མིག་དང་། མྱ་ངན་ལས་འདའ་བར་བྱ་བའི་ཕྱིར་མངོན་པར་བསྒྲུབ་པའི་མིག་དང་། སྒྲིབ་པ་མེད་པར་བྱ་བའི་ཕྱིར་ཆགས་པ་མེད་པའི་མིག་དང་། ཆོས་ཀྱི་དབྱིངས་ཀྱི་སྒོ་ཐམས་ཅད་ནས་
བལྟ་བའི་ཕྱིར་ཐམས་ཅད་མཁྱེན་པའི་མིག་གོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མིག་སྟེ། མིག་དེ་དག་དང་ལྡན་པའི་བྱང་ཆུབ་སེམས་དཔའ་རྣམས་དེ་བཞིན་གཤེགས་
པའི་ཡེ་ཤེས་ཆེན་པོའི་སྤྱན་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣ་བ་སྟེ། བཅུ་གང་ཞེ་ན། འདི་ལྟར་བསྔགས་པ་ཐོས་ནས་དགའ་

75-1-248b

བ་སྤང་བ་དང་། མི་སྙན་པ་ཐོས་ནས་ཁོང་ཁྲོ་བ་སྤོང་བ་དང་། ཉན་ཐོས་དང་རང་སངས་རྒྱས་ཀྱི་གཏམ་ཐོས་ན་འདོད་པ་མེད་ཅིང་མི་སྨོད་པ་དང་། བྱང་ཆུབ་སེམས་དཔའ་འབྱུང་བའི་གཏམ་ཐོས་ན་དགའ་བ་དང་མོས་
པ་དང་སྤྲོ་བ་ཆེན་པོ་བསྐྱེད་པ་དང་། སེམས་ཅན་དམྱལ་བ་དང་། །བྱོལ་སོང་གི་སྐྱེ་གནས་དང་། གཤིན་རྗེའི་འཇིག་རྟེན་དང་། ཡི་དགས་དང་། ལྷ་མ་ཡིན་དང་། མི་ཁོམ་པ་དང་། དབུལ་པོར་སྐྱེས་པ་ཐོས་ན་སྙིང་རྗེ་ཆེན་
པོའི་གོ་གྱོན་པ་དང་། ལྷ་དང་མིའི་རྒྱུད་ཀྱི་བྱེ་བྲག་ཐོས་ན། རྟག་ཏུ་ཆོས་ལ་གཟུང་བའི་བློར་འགྱུར་བ་དང་། སངས་རྒྱས་ཀྱི་ཡོན་ཏན་དང་། བསྔགས་པ་ཐོས་ན་དེའི་ཡོན་ཏན་དང་། བསྔགས་པ་ཡོངས་སུ་རྫོགས་
པར་བྱ་བའི་བརྩོན་འགྲུས་དང་། ཕ་རོལ་ཏུ་ཕྱིན་པ་དང་། བསྡུ་བའི་དངོས་པོ་དང་། བྱང་ཆུབ་སེམས་དཔའི་སྡེ་སྣོད་ཀྱི་གཏམ་ཐོས་ན་ཐམས་ཅད་ཀྱི་ཕ་རོལ་ཏུ་འགྲོ་བ་སྟེ། ཀྱེ་རྒྱལ་བའི་སྲས་བྱང་ཆུབ་སེམས་དཔའི་ཆོས་ཀྱི་རྣ་
བའི་དབང་པོ་ལ་ནི་ཕྱོགས་བཅུའི་འཇིག་རྟེན་གྱི་ཁམས་ནས་བསྒྲགས་པའི་སྒྲ་ཐམས་ཅད་ཀྱང་གྲག་ཅིང་ཐོས་པར་འགྱུར་ཏེ། སྒྲ་ཐམས་ཅད་སྒྲ་རྙན་ལྟ་བུར་བརྗོད་དུ་མེད་པའི་དོན་དུ་ཁོང་དུ་ཆུད་ཅིང་ཤེས་པ་དང་། ཀྱེ་རྒྱལ་
བའི་སྲས་བྱང་ཆུབ་སེམས་དཔའ་ཆོས་ཀྱི་རྣམ་པ་མཉམ་པར་བཞག་པ་དང་། ལྡན་ཏེ་ཐོག་མ་སེམས་བསྐྱེད་ནས། སྙིང་པོ་བྱང་ཆུབ་ཀྱི་བར་དུ་བྱང་ཆུབ་སེམས་དཔའི་ལམ་དང་མི་གནས་ཀྱང་སེམས་ཅན་ཡོངསུ་སྨིན་
པར་བྱ་བ་མི་འདོར་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོའི་
སྙན་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྣ་སྟེ། བཅུ་གང་ཞེ་ན། འདི་ལྟར་འཐུན་པའི་དྲི་ལ་མི་མཐུན་པར་གནས་པ་དང་། མི་མཐུན་

75-1-249a

པའི་དྲི་ལ་འཐུན་པར་གནས་པ་དང་། དྲི་འཐུན་པ་དང་མི་མཐུན་པ་ལ་མཉམ་པ་ཉིད་དུ་གནས་པ་དང་། དྲི་མཐུན་པ་དང་། མི་མཐུན་པ་མ་ཡིན་པ་ལ་བཏང་སྙོམས་སུ་གནས་པ་དང་། གོས་དང་མལ་ཅ་དང་། 
ཡན་ལག་དང་། ཉིང་ལག་གི་དྲི་ལ་འདོད་ཆགས་དང་། ཞེ་སྡང་དང་། གཏི་མུག་དང་། ཆ་མཉམ་སྤྱོད་པའི་སེམས་ཅན་གྱི་ཤེས་པར་གནས་པ་དང་། གཏེར་ཆེན་པོ་དེ་དག་དང་རྩྭ་དང་གེལ་བ་དང་། སྨན་དང་ནགས་ཚལ་ཇི་སྙེད་པ་དེ་
དག་གི་དྲིས་གཏེར་ཐམས་ཅད་མངོན་སུམ་དུ་ཤེས་པར་གནས་པ་དང་། འོག་གི་སེམས་ཅན་དམྱལ་བ་ཆེན་པོ་མནར་མེད་པ་ཡན་ཅད་སྲིད་པའི་རྩེ་མོ་མན་ཅད་ན་གནས་པའི་སེམས་ཅན་རྣམས་ཀྱིས་དྲི་ཚོར་བ་ཙམ་གྱི་སྔོན་
གྱི་སྤྱོད་པ་སྟོན་པར་གནས་པ་དང་། ཉན་ཐོས་ཀྱི་ཚུལ་ཁྲིམས་དང་ཐོས་པ་དང་གཏོང་བ་དང་། ཤེས་རབ་ཀྱི་དྲི་ཚོར་བས་ཐམས་ཅད་མཁྱེན་པ་ཉིད་ཀྱི་སེམས་མི་ཁྲུག་པར་གནས་པ་དང་། བྱང་ཆུབ་སེམས་དཔའ་
ཐམས་ཅད་ཀྱི་སྤྱོད་པའི་དྲི་ཚོར་ཞིང་དེ་བཞིན་གཤེགས་པའི་ས་ལ་ཡང་དག་པར་གཞོལ་བའི་ཡེ་ཤེས་ལ་གནས་པ་དང་། དེ་བཞིན་གཤེགས་པ་ཐམས་ཅད་ཀྱི་ཡུལ་དང་ཡེ་ཤེས་ཀྱི་དྲི་ཚོར་ཞིང་བྱང་ཆུབ་སེམས་དཔའི་
སྤྱོད་པ་རྒྱུན་མི་གཅོད་པར་གནས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྣ་ཡོངས་སུ་དག་པ་དང་། དེ་བཞིན་གཤེགས་པ་ཐམས་ཅད་ཀྱི་ཡུལ་དང་། ཡེ་ཤེས་ཀྱི་དྲི་ཚོར་ཞིང་བྱང་ཆུབ་
སེམས་དཔའི་སྤྱོད་པ་རྒྱུན་མི་གཅོད་པ་ལ་གནས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྣ་ཡོངས་སུ་དག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་
གཤེགས་པའི་ཤངས་མཐའ་དང་དབུས་མེད་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྕེ་སྟེ། བཅུ་གང་ཞེ་ན་འདི་ལྟར་སེམས་གྱི་སྤྱོད་པ་མི་ཟད་པ་

75-1-249b

རབ་ཏུ་སྟོན་པའི་ལྕེ་དང་། ཆོས་ཀྱི་ཚུལ་མི་ཟད་པ་རབ་ཏུ་སྟོན་པའི་ལྕེ་དང་། སངས་རྒྱས་ཀྱི་ཡོན་ཏན་དང་བསྔགས་པ་མི་ཟད་པ་རབ་ཏུ་སྟོན་པའི་ལྕེ་དང་། ངེས་པའི་ཚིག་དང་སྤོབས་པ་མི་ཟད་པ་སྟོན་པའི་ལྕེ་དང་། དེའི་ལྕེ་དེ་
ཕྱོགས་བཅུའི་ནམ་མཁའ་རྒྱས་པར་འགེངས་པ་དང་། དེའི་ལྕེ་དེ་སེམས་ཅན་ཐམས་ཅད་ལ་ཡང་དག་པར་གཞོལ་བ་དང་། དེའི་ལྕེ་དེ་སངས་རྒྱས་ཀྱི་ཞིང་ཐམས་ཅད་དུ་འོད་ཀྱིས་སྣང་བར་བྱེད་པ་དང་། དེའི་ལྕེ་དེ་སངས་རྒྱས་
ཐམས་ཅད་མཉེས་པར་བྱེད་ཅིང་ཕྱག་འཚལ་བ་དང་། དེའི་ལྕེ་དེ་བདུད་དང་། རྒོལ་བ་དང་། ཉོན་མོངས་པ་དང་། འཁོར་བ་ཐམས་ཅད་འཇིག་ཅིང་མྱ་ངན་ལས་འདས་པའི་ལམ་སྟོན་པའོ། །ཀྱེ་རྒྱལ་བའི་སྲས་བཅུ་པོ་དེ་
དག་ནི་བྱང་ཆུབ་སེམས་དཔའ་རྣམས་ཀྱི་ལྕེ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ལྗགས་སངས་རྒྱས་ཀྱི་ཞིང་ཐམས་ཅད་རྒྱས་པར་ཁྱབ་པ་བླ་ན་མེད་པ་ཐོབ་པར་འགྱུར་
བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལུས་སྟེ། བཅུ་གང་ཞེ་ན། འདི་ལྟར་མི་ཡོངས་སུ་སྨིན་པར་བྱ་བའི་ཕྱིར། མིའི་ལུས་དང་། སེམས་ཅན་དམྱལ་བ་དང་། བྱོལ་སོང་གི་
སྐྱེ་གནས་དང་། གཤིན་རྗེའི་འཇིག་རྟེན་གྱི་སེམས་ཅན་གདུལ་བའི་ཕྱིར་མི་མ་ཡིན་པའི་ལུས་དང་། འདོད་པའི་ཁམས་དང་། གཟུགས་ཀྱི་ཁམས་དང་། གཟུགས་མེད་པ་ན་སྤྱོད་པའི་སེམས་ཅན་གདུལ་བའི་ཕྱིར་
ལྷའི་ལུས་དང་། སློབ་པའི་ས་བསྟན་པའི་ཕྱིར་སློབ་པའི་ལུས་དང་། མི་སློབ་པའི་ས་བསྟན་པའི་ཕྱིར་མི་སློབ་པའི་ལུས་དང་། རང་སངས་རྒྱས་ཀྱིས་སར་གདུལ་བའི་ཕྱིར་རང་སངས་རྒྱས་ཀྱི་ཀྱི་ལུས་དང་། ཐེག་པ་
ཆེན་པོ་ལ་ཡང་དག་པར་འབྱུང་བར་བྱ་བའི་ཕྱིར་བྱང་ཆུབ་སེམས་དཔའི་ལུས་དང་། དབང་བསྐུར་བའི་ཡེ་ཤེས་འཐོབ་པར་བྱ་བའི་ཕྱིར་དེ་བཞིན་གཤེགས་པའི་སྐུ་དང་། མངོན་པར་བསྒྲུབ་པ་ལ་མཁས་པར་བྱ་བའི་ཡིད་ཀྱི་

75-1-250a

རང་བཞིན་གྱི་ལུས་དང་། ཟག་པ་མེད་ཅིང་ལྷུན་གྱིས་གྲུབ་པའི་བྱ་བས་ལུས་ཐམས་ཅད་ཡོངས་སུ་བསྟན་པའི་ཕྱིར་ཆོས་ཀྱིས་ལུས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་
རྣམས་ཀྱི་ལུས་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སྐུ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་
ཡིད་རྣམ་པར་རྒྱུ་བ་སྟེ། བཅུ་གང་ཞེ་ན་འདི་ལྟར་དགེ་བའི་རྩ་བ་ཐམས་ཅད་བརྩམས་པ་ལ་ཡིད་ནི་སྔོན་དུ་འགྲོ་བའོ། །ནན་ཏན་ལྷུར་བླང་བ་ལ་ཡིད་ནི་གནས་སོ། །སངས་རྒྱས་ཀྱི་ཆོས་རྣམས་ལ་ཡིད་ནི་རྗེས་སུ་
ཞུགས་པའོ། །སེམས་ཅན་རྣམས་ཀྱི་བསམ་པར་ཡིད་ནི་ཁོང་དུ་ཆུད་པའོ། །ཉོན་མོངས་པ་ཐམས་ཅད་དང་མ་འདྲེས་པས་ཡིད་ནི་རྒྱུ་བ་མེད་པའོ། །གློ་བུར་གྱི་དྲི་མས་ཀུན་ནས་ཉོན་མོངས་པ་མེད་པའི་ཕྱིར་
ཡིད་ནི་འོད་གསལ་བའོ། །དུས་ཇི་ལྟ་བའི་སྐད་ཅིག་ལས་ཀྱང་མི་འདའ་བའི་ཕྱིར་ཡིད་ནི་སྤྱད་པ་ཤིན་ཏུ་བརྟགས་པའོ། །ཐམས་ཅད་དུ་ཁ་ན་མ་ཐོ་བ་མེད་པའི་ཕྱིར་ཡིད་ནི་ལས་ཀྱི་མཐའ་ཤིན་ཏུ་
དཔྱད་པའོ། །དབང་པོ་ཤིན་ཏུ་དུལ་བས་ཡུལ་ལ་མི་རྒྱུག་པའི་ཕྱིར་ཡིད་ནི་དབང་པོ་དུབ་པའོ། །སངས་རྒྱས་ཀྱི་ཏིང་ངེ་འཛིན་ལ་བདག་གིར་མི་བྱེད་པའི་ཕྱིར་ཡིད་ནི་ཤིན་ཏུ་མཉམ་པར་བཞག་པའོ། །ཀྱེ་རྒྱལ་བའི་སྲས་
བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཡིད་རྣམ་པར་རྒྱུ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཐུགས་རྣམ་པར་རྒྱུ་བ་བླ་ན་མེད་པ་འཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་འགྲོ་བ་སྟེ། བཅུ་གང་ཞེ་ན་འདི་ལྟར་ཆོས་འདོད་པས་ཆོས་ཉན་དུ་འགྲོ་བ་དང་། སེམས་ཅན་གྱི་དོན་དུ་ཆོས་སྟོན་དུ་འགྲོ་བ་དང་། རང་གི་སེམས་ངེས་པར་

75-1-250b

རྟོགས་པས་འདོད་པ་མེད་པ་དང་། ཞེ་སྡང་བ་མེད་པ་དང་། གཏི་མུག་མེད་པ་དང་། འཇིགས་པ་མེད་པར་འགྲོ་བ་དང་། སེམས་ཅན་ཡོངས་སུ་སྨིན་པར་བྱ་བའི་ཕྱིར་འདོད་པའི་ཁམས་སུ་འགྲོ་བ་དང་། མྱུར་དུ་ཕྱིར་ལྡོག་པར་
བྱ་བས་གཟུགས་དང་གཟུགས་མེད་པའི་སྙོམས་པར་འཇུག་པར་འགྲོ་བ་དང་། ཤེས་རབ་མྱུར་བ་འཐོབ་པའི་ཕྱིར་དོན་དང་། ཆོས་ཀྱི་རྒྱུད་དུ་འགྲོ་བ་དང་། འདུལ་བའི་དབང་གིས་སྐྱེ་བ་ཐམས་ཅད་དུ་འགྲོ་བ་དང་། དེ་བཞིན་གཤེགས་
པ་བལྟ་བ་དང་། ཕྱག་བྱ་བ་དང་། བསྙེན་བཀུར་བའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་མངོན་པར་ཤེས་པས་འགྲོ་བ་དང་། འཁོར་བའི་རྒྱུད་ཀྱི་རྒྱུན་མི་གནོད་པའི་ཕྱིར་མྱ་ངན་ལས་འདས་པའི་རྒྱུད་དུ་འགྲོ་བ་དང་། བྱང་ཆུབ་
སེམས་དཔའི་སྤྱོད་པ་རྒྱུན་མི་གཅོད་པའི་ཕྱིར་སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱ་བར་འགྲོ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་འགྲོ་བ་སྟེ། དེ་དག་ལ་གནས་
ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པ་བཞུད་པ་དང་གཤེགས་པ་དང་། བྱོན་པ་མེད་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་
རྣམས་ཀྱི་གནས་ཏེ། བཅུ་གང་ཞེ་ན་འདི་ལྟར་ཉམས་པ་མེད་པའི་ཕྱིར་བྱང་ཆུབ་ཀྱི་སེམས་ལ་གནས་པ་དང་། ཚོགས་ཀྱིས་མི་ངོམས་པའི་ཕྱིར་ཕ་རོལ་ཏུ་ཕྱིན་པ་ལ་གནས་པ་དང་། ཤེས་རབ་ཤིན་ཏུ་སྦྱངས་པའི་
ཕྱིར་ཆོས་ཀྱི་གཏམ་ལ་གནས་པ་དང་། བསམ་གཏན་ཆེན་པོ་ཁོང་དུ་ཆུད་པར་བྱ་བའི་ཕྱིར་བས་མཐའ་དགོན་པ་ལ་གནས་པ་དང་། བྱ་བ་ཉུང་བའི་ཕྱིར་ཐམས་ཅད་མཁྱེན་པ་ཉིད་དང་། མཐུན་པའི་སྦྱངས་པའི་
ཡོན་ཏན་དང་ཆོག་ཤེས་པ་དང་འཕགས་པའི་རྒྱུད་ལ་གནས་པ་དང་། ཆོས་ཀྱི་བརྩོན་འགྲུས་རྗེས་སུ་འབྲང་བར་བྱ་བའི་ཕྱིར་ནན་ཏན་ལ་གནས་པ་དང་། སངས་རྒྱས་ཀྱི་སྤྱོད་ལམ་ཡོངས་སུ་རྫོགས་པར་བྱ་བའི་

75-1-251a

ཕྱིར། དེ་བཞིན་གཤེགས་པ་སྙེན་བསྐུར་བ་ལ་གནས་པ་དང་། ཡེ་ཤེས་ཆེན་པོ་ཡོངསུ་རྫོགས་པར་བྱ་བའི་ཕྱིར་མངོན་པར་ཤེས་པས་འབྱུང་བ་ལ་གནས་པ་དང་། ལུང་བསྟན་པ་ཡོངས་སུ་རྫོགས་
པར་བྱ་བའི་ཕྱིར་བཟོད་པ་ཐོབ་པ་ལ་གནས་པ་དང་། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་སྙིང་པོ་བྱང་ཆུབ་ལ་གནས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་
དཔའ་རྣམས་ཀྱི་གནས་པ་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཐམས་ཅད་མཁྱེན་པའི་གནས་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་
སེམས་དཔའ་རྣམས་ཀྱི་སྟན་ལ་འདུག་པ་སྟེ། བཅུ་གང་ཞེ་ན་འདི་ལྟར་དགེ་བ་བཅུའི་ལས་ཀྱི་ལམ་བསྒྲུབ་པའི་ཕྱིར་འཁོར་ལོས་བསྒྱུར་བའི་སྟན་ལས་འདུག་པ་དང་། འཇིག་རྟེན་ཐམས་ཅད་སངས་རྒྱས་ཀྱི་
ཆོས་ཀྱི་དབང་ཕྱུག་ལ་འགོད་པའི་ཕྱིར་འཇིག་རྟེན་གྱི་མགོན་པོའི་སྟན་ལ་འདུག་པ་དང་། འགྲོ་བ་ཐམས་ཅད་ཀྱི་དབང་པོར་གྱུར་བའི་ཕྱིར་བརྒྱ་བྱིན་གྱི་བསྟན་ལས་འདུག་པ་དང་། རང་གི་སེམས་དང་། རང་དང་གཞན་
གྱི་སེམས་ལ་དབང་བསྒྱུར་བའི་ཕྱིར་ཚངས་པའི་སྟན་ལ་འདུག་པ་དང་། ཆོས་ཀྱི་གཏམ་མ་ནོར་བར་བྱ་བའི་ཕྱིར་སེང་གེའི་སྟན་ལ་འདུག་པ་དང་། གཟུངས་དང་སྤོབས་པའི་སྟོབས་གྱི་བརྗོད་པའི་ཕྱིར་ཆོས་ཀྱི་
སྟན་ལ་འདུག་པ་དང་། དམ་བཅས་པ་མཐར་ཕྱིན་པའི་ཕྱིར་ཡི་དམ་ལ་བརྟན་པའི་སྟན་ལ་འདུག་པ་དང་། བཤེ་བ་དང་ངན་པར་བྱམས་པར་བྱ་བའི་ཕྱིར་བྱམས་པ་ཆེན་པོའི་སྟན་ལ་འདུག་པ་དང་། མི་དགའ་
བ་ཐམས་ཅད་བཟོད་པར་བྱ་བ་དང་མི་སྐྱོ་བར་བྱ་བའི་ཕྱིར་སྙིང་རྗེ་ཆེན་པོའི་སྟན་ལ་འདུག་པ་དང་། ཕས་ཀྱི་རྒོལ་བ་དང་བདུད་ཀྱི་སྡེ་ཐམས་ཅད་བཟློག་པའི་རྡོ་རྗེའི་སྟན་ལས་འདུག་པའོ། །ཀྱེ་རྒྱལ་བའི་སྲས་བཅུ་

75-1-251b

པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྟན་ལ་འདུག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སངས་རྒྱས་ཀྱི་གདན་ཆེན་པོ་བླ་ན་མེད་པ་ཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མལ་ཏེ། བཅུ་གང་ཞེ་ན་འདི་ལྟར་ལུས་དང་སེམས་དབེན་པར་བྱ་བའི་ཕྱིར་དབེན་པའི་མལ་དང་། ཚུལ་བཞིན་གྱི་སྦྱོར་བ་བསྒྲུབ་པའི་ཕྱིར་ནང་
དུ་ཡང་དག་པར་གཞོག་པའི་མལ་དང་། ལུས་དང་སེམས་ལས་སུ་རུང་བར་བྱ་བའི་ཕྱིར་སྙོམས་པར་འཇུག་པའི་མལ་དང་། གཞན་ཡང་བདག་ལ་གདུང་བ་མེད་པར་བྱ་བའི་ཚངས་པའི་མལ་དང་། ཕྱིས་འགྱོད་པ་
མེད་པར་བྱ་བའི་ཕྱིར་ལེགས་པའི་ལས་ཀྱི་མལ་དང་། ཕྱིས་ཁྲོ་བ་མེད་པར་བྱ་བའི་ཕྱིར་ཡང་དག་པའི་ནན་ཏན་གྱི་མལ་དང་། དགེ་བའི་བཤེས་གཉེན་གྱིས་བསྐུལ་བར་བྱ་བའི་ཕྱིར་ལམ་གྱི་མལ་དང་། ཡོངས་སུ་
བསྔོ་བ་ལ་མཁས་པའི་ཕྱིར་ཤིན་ཏུ་མཉམ་པར་བཞག་པའི་མལ་དང་། བརྩམས་པ་མཐར་ཕྱིན་པར་བྱ་བའི་ཕྱིར་དགོས་པ་ཐམས་ཅད་ཡོངསུ་གྲུབ་པའི་མལ་དང་། སྔོན་ལས་ལེགས་པར་སྤྱད་པའི་ཕྱིར་
ལྷུན་གྱིས་གྲུབ་པར་སྤྱོད་པའི་མལ་ལོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མལ་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཆོས་ཀྱི་
གཟིམས་མལ་ཆེན་པོ་རྣམས་ཀྱིས་འཚང་རྒྱ་བ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་སྤྱོད་པ་སྟེ། བཅུ་གང་ཞེ་ན་འདི་ལྟར་
སེམས་ཅན་ཐམས་ཅད་ལ་སེམས་མཉམ་པས་བྱམས་པ་ཆེན་པོ་ལ་རྣམ་པར་སྤྱོད་པ་དང་། མ་བསླབས་པ་ལ་བརྙས་པ་མེད་པའི་ཕྱིར་སྙིང་རྗེ་ཆེན་པོ་ལ་རྣམ་པར་སྤྱོད་པ་དང་། མི་དགའ་བ་ཐམས་

75-1-252a

ཅད་བསྩལ་བའི་ཕྱིར་དགའ་བ་ཆེན་པོ་ལ་རྣམ་པར་སྤྱོད་པ་དང་། འདུས་བྱས་དང་འདུས་མ་བྱས་སུ་མཉམ་ཞིང་མཚུངས་པའི་ཕྱིར་གཏང་སྙོམ་ཆེན་པོ་ལ་རྣམ་པར་སྤྱོད་པ་དང་། བྱང་ཆུབ་ཀྱི་སེམས་
སྔོན་དུ་འགྲོ་བའི་ལས་ཕ་རོལ་ཏུ་ཕྱིན་པ་ཐམས་ཅད་ལ་རྣམ་པར་སྤྱོད་པ་དང་། རབ་ཏུ་རྣམ་པར་དབྱེ་བ་ལ་མཁས་པས་རྣམ་པའི་མཆོག་ཐམས་ཅད་དང་ལྡན་པའི་སྟོང་པ་ཉིད་ལ་རྣམ་པར་སྤྱོད་པ་དང་། 
སྐྱོན་མེད་པ་ལ་ཐོགས་པ་མེད་པས་མཚན་མ་མེད་པ་ལ་རྣམ་པར་སྤྱོད་པ་དང་། ཆེད་དུ་བསམས་ཏེ་སྐྱེ་བ་འཛིན་པའི་ཕྱིར་སྨོན་པ་མེད་པ་ལ་རྣམ་པར་སྤྱོད་པ་དང་། བཟོད་པ་ཡོངས་སུ་རྫོགས་པར་
བྱ་བའི་ཕྱིར་དྲན་པ། ཤེས་བཞིན་ལ་རྣམ་པར་སྤྱོད་པ་དང་། ལུང་བསྟན་པ་ཐོབ་པར་བྱ་བའི་ཕྱིར་ཆོས་ཐམས་ཅད་མཉམ་པ་ཉིད་ལ་རྣམ་པར་སྤྱོད་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་
བྱང་ཆུབ་སེམས་དཔའི་རྣམ་པར་སྤྱོད་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་རྣམ་པར་སྤྱོད་པ་བླ་ན་མེད་པ་འཐོབ་པར་འགྱུར་བ་དག་གོ། །ཀྱེ་རྒྱལ་བའི་
སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ཏེ། བཅུ་གང་ཞེ་ན་འདི་ལྟར་དྲན་པ་ཉེ་བར་གཞག་པ་ཡོངས་སུ་རྫོགས་པར་བྱ་བའི་ཕྱིར་དྲན་པའི་སྤྱོད་ཡུལ་དང་། 
ཆོས་ཀྱི་ཚུལ་རྟོགས་པར་བྱ་བའི་ཕྱིར་རྟོགས་པའི་སྤྱོད་ཡུལ་དང་། སངས་རྒྱས་ཐམས་ཅད་མཉེས་པར་བྱ་བའི་ཕྱིར་བློ་གྲོས་ཀྱི་སྤྱོད་ཡུལ་དང་། ཐམས་ཅད་མཁྱེན་པ་ཉིད་ཀྱི་
ཡེ་ཤེས་ཡོངས་སུ་རྫོགས་པར་བྱ་བའི་ཕྱིར་ཕ་རོལ་ཏུ་ཕྱིན་པའི་སྤྱོད་ཡུལ་དང་། སེམས་ཅན་ཡོངས་སུ་སྨྱིན་པར་བྱ་བའི་ཕྱིར་

75-1-252b

བསྡུ་བའི་དངོས་པོའི་སྤྱོད་ཡུལ་དང་། དགེ་བའི་རྩ་བ་ཐམས་ཅད་དྲན་པའི་ཕྱིར་མཐོང་བའི་སྤྱོད་ཡུལ་དང་། འདུ་འཛི་བསལ་ཞིང་སེམས་ཅན་མོས་པ་ཇི་ལྟ་བ་བཞིན་དུ་འདུལ་བའི་ཕྱིར། སེམས་ཅན་ཐམས་ཅད་དང་
འགྲོགས་པའི་སྤྱོད་ཡུལ་དང་། སེམས་ཅན་ཐམས་ཅད་ཀྱི་དབང་པོ་དང་། ཡུལ་ཁོང་དུ་ཆུད་པར་བྱ་བའི་ཕྱིར་མངོན་པར་ཤེས་པ་བསྐྱེད་པའི་སྤྱོད་ཡུལ་དང་། ཤེས་རབ་ཀྱི་ཕ་རོལ་ཏུ་ཕྱིན་པའི་མཚོན་ཆ་གདགས་པའི་ཕྱིར་
ཐབས་མཁས་པའི་སྤྱོད་ཡུལ་དང་། ཐམས་ཅད་མཁྱེན་པའི་ཡེ་ཤེས་མངོན་པར་སངས་རྒྱས་ཀྱང་བྱང་ཆུབ་སེམས་དཔའི་སྤྱོད་པ་རྒྱུན་མི་གཅོད་པའི་ཕྱིར་སྙིང་པོ་བྱང་ཆུབ་ཀྱི་སྤྱོད་ཡུལ་ལོ། །ཀྱེ་རྒྱལ་བའི་སྲས་བཅུ་
དེ་དག་ནི་བྱང་ཆུབ་སེམས་དཔའ་རྣམས་ཀྱི་སྤྱོད་ཡུལ་ཏེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམ་དེ་བཞིན་གཤེགས་པའི་ཡེ་ཤེས་ཆེན་པོའི་སྤྱོད་ཡུལ་བླ་ན་མེད་པ་ཐོབ་པར་འགྱུར་བ་དག་གོ། །
ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ལྟ་བ་སྟེ། བཅུ་གང་ཞེ་ན་འདི་ལྟར་གཟུགས་ཤིན་ཏུ་ཕྲ་བ་བལྟ་བའི་ཕྱིར་ལས་ལེགས་པར་བྱས་པས་བལྟ་བ་དང་། སེམས་ཅན་གྱི་གྲངས་
ལ་མངོན་པར་ཆགས་པ་མེད་པར་བྱ་བའི་ཕྱིར་ཤི་འཕོའི་རྒྱུད་ཤེས་པས་ལྟ་བ་དང་། སེམས་ཅན་གྱི་དབང་པོ་ཁོང་དུ་ཆུད་པར་བྱ་བའི་ཕྱིར་སེམས་ཅན་གྱི་དབང་པོ་ཤེས་པས་ལྟ་བ་དང་། ཆོས་ཀྱི་དབྱིངས་ཐ་དད་
དུ་མི་དབྱེ་བའི་ཕྱིར་ཆོས་རབ་ཏུ་རྣམ་པར་འབྱེད་པའི་ལྟ་བ་དང་། སངས་རྒྱས་ཀྱི་སྤྱན་གསལ་བ་ཐོབ་པར་བྱ་བའི་ཕྱིར་སངས་རྒྱས་ཀྱི་ཆོས་ཐམས་ཅད་ལ་མངོན་དུ་བལྟ་བ་དང་། ཇི་ལྟར་གནས་པའི་ཆོས་བསྟན་པའི་
ཕྱིར་ཤེས་རབ་དང་། ཡེ་ཤེས་ཐོབ་པས་བལྟ་བ་དང་། སངས་རྒྱས་ཀྱི་ཆོས་ངེས་པར་རབ་ཏུ་ཐོབ་པར་བྱ་བའི་ཕྱིར་མི་སྐྱེ་བའི་བཟོད་པ་འཐོབ་པའི་ལྟ་བ་དང་། འདུ་ཤེས་དང་ཉོན་མོངས་པ་ཐམས་ཅད་ཀྱི་ཁམས་

75-1-253a

གསུམ་པ་དང་། ཉན་ཐོས་དང་རང་སངས་རྒྱས་ཀྱིས་རྣམ་པར་བཟློག་པའི་ཕྱིར་མི་ལྡོག་པའི་ས་ལ་ལྟ་བ་དང་། སངས་རྒྱས་ཀྱི་ཆོས་ཐམས་ཅད་ལ་དབང་བསྒྱུར་བས་ཡེ་ཤེས་མི་ཉམས་པ་ཡོངས་སུ་བསྟན་པའི་ཕྱིར་
དབང་བསྐུར་བའི་ས་ལ་ལྟ་བ་དང་། ཕྱོགས་བཅུར་བྱ་བ་ཐམས་ཅད་སྟོན་པའི་ཕྱིར་སློབ་པ་ཤིན་ཏུ་རྣམ་པར་སངས་རྒྱས་པའི་ཏིང་ངེ་འཛིན་ལ་སྙོམས་པར་ཞུགས་པའི་ལྟ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་ལྟ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་བལྟ་བ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་
སེམས་དཔའ་རྣམས་ཀྱི་རྣམ་པར་ལྟ་བ་སྟེ། བཅུ་གང་ཞེ་ན་འདི་ལྟར་མི་དགའ་བའི་སེམས་མེད་པས་བསམ་པ་ཇི་ལྟ་བ་བཞིན་དུ་ཚིམ་པར་བྱ་བའི་ཕྱིར་སློང་བ་ལ་རྣམ་པར་ལྟ་བ་དང་། ཐམས་ཅད་མཁྱེན་པ་ཉིད་ཀྱི་ཚུལ་
ཁྲིམས་ལ་རབ་ཏུ་དགོད་པའི་ཕྱིར་སེམས་ཅན་ཚུལ་ཁྲིམས་ངན་པ་ཅན་ལ་རྣམས་པར་བལྟ་བ་དང་། བཟོད་པའི་སྟོབས་ཀྱི་སངས་རྒྱས་ཀྱི་བཟོད་པ་ལ་རབ་ཏུ་དགོད་པའི་ཕྱིར་སེམས་ཅན་གནོད་སེམས་ཅན་ལ་རྣམ་པར་
བལྟ་བ་དང་། མི་གཏོང་བ་ལ་བརྩོན་པས་ཐེག་པ་ཆེན་པོ་ལ་སེམས་ཅན་ཡང་དག་པར་དགོད་པའི་ཕྱིར་སེམས་ཅན་ལེ་ལོ་ཅན་ལ་རྣམ་པར་བལྟ་བ་དང་། ཐམས་ཅད་མཁྱེན་པའི་ས་རྣམ་པར་འཁྲུག་པ་མེད་པ་ལ་རབ་ཏུ་
དགོད་པའི་ཕྱིར་སེམས་ཅན་རྣམ་པར་འཁྲུག་པ་ཅན་ལ་རྣམ་པར་བལྟ་བ་དང་། ཐེ་ཙོམ་མེད་པས་བལྟ་བ་དང་། དམིགས་པ་ཐམས་ཅད་རབ་ཏུ་བསྩལ་བའི་ཕྱིར་སེམས་ཅན་ཤེས་རབ་འཆལ་བ་ཅན་ལ་རྣམ་པར་ལྟ་བ་དང་། 
ཇི་ལྟར་བསྟན་པའི་སངས་རྒྱས་ཀྱི་ཆོས་ལ་རབ་ཏུ་དགོད་པའི་ཕྱིར་དགེ་བའི་བཤེས་གཉེན་ལ་རྣམ་པར་ལྟ་བ་དང་། དོན་ཀྱི་མཆོག་ཉམས་སུ་མྱོང་བར་བྱ་བའི་ཕྱིར་ཇི་སྐད་དུ་ཐོས་པའི་ཆོས་ལ་ལྷག་མཐོང་གིས་

75-1-253b

རྣམ་པར་བལྟ་བ་དང་། སྙིང་རྗེ་ཆེན་པོའི་སྟོབས་མི་གཏོང་བའི་ཕྱིར་སེམས་ཅན་ཐམས་ཅད་ཡོངས་ལ་རྣམ་པར་བལྟ་བ་དང་། ཐམས་ཅད་མཁྱེན་པའི་ཡེ་ཤེས་རྫོགས་པར་འཚང་རྒྱ་བར་བྱ་བའི་ཕྱིར་སངས་རྒྱས་ཀྱི་ཆོས་
ཐམས་ཅད་ལ་རྣམ་པར་བལྟ་བའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ལྟ་བ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཡེ་ཤེས་ཆེན་པོ་རྣམ་པར་
བལྟ་བ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་བསྒྱིངས་པ་སྟེ། བཅུ་གང་ཞེ་ན་འདི་ལྟར་ལྷ་དང་ཀླུ་དང་གནོད་སྦྱིན་དང་། དྲི་ཟ་དང་ལྷ་མ་ཡིན་དང་། 
ནམ་མཁའ་ལྡིང་དང་མི་འམ་ཅི་དང་ལྟོ་འཕྱེ་ཆེན་པོའི་འཁོར་ཐམས་ཅད་ཟིལ་ཀྱིས་གནོན་པའི་ཕྱིར་ཁྱུ་མཆོག་གིས་རྣམ་པར་བསྒྱིངས་པ་དང་། ཤིན་ཏུ་དུལ་ཞིང་ཅང་ཤེས་པའི་སེམས་ཀྱིས་སེམས་ཅན་ཐམས་ཅད་
ཀྱི་ཁུར་བཀུར་བའི་ཕྱིར་གླང་པོའི་བསྒྱིངས་པ་དང་། ཆོས་ཀྱི་སྤྲིན་ཆེན་པོ་ཤིན་ཏུ་འདུས་པ་ལས་རིག་པ་དང་། རྣམ་པར་གྲོལ་བའི་གློག་འགྱུར་ཞིང་ཡང་དག་པ་མངོན་པར་སྒྲ་ཆེན་པོ་བསྒྲགས་ཏེ། དབང་པོ་དང་སྟོབས་
དང་བྱང་ཆུབ་ཀྱི་ཡན་ལག་དང་བསམ་གཏན་དང་། རྣམ་པར་ཐར་པ་དང་། ཏིང་ངེ་འཛིན་དང་། སྙོམས་པར་འཇུག་པའི་བདུད་རྩིའི་ཆུ་ཆོས་ཀྱི་ཆར་མངོན་པར་དབབ་པའི་ཕྱིར་ཀླུའི་རྣམ་པར་བསྒྱིངས་པ་དང་། མ་རིག་
པའི་སྒོ་ངའི་སྦུབས་དང་། ལྟ་ཐིབས་ཀྱི་སྦྲིས་བརྟོལ་ཏེ། སྲེབ་པའི་ཆུ་ལྷག་མཐོང་གི་གཤོག་པས་ཕྱེ་སྟེ། སེམས་ཀྱི་སྦྲུལ་འདོད་པ་དང་། འཁྲུག་པ་དང་ཉོན་མོངས་པའི་རྙོག་པ་ཅན་མངོན་པར་བླང་ཞིང་
འབྱུང་བའི་ཕྱིར། ནམ་མཁའ་ལྡིང་གི་དབང་པོ་ཆེན་པོའི་རྣམ་པར་བསྒྱིངས་པ་དང་། འཇིགས་པ་དང་བག་ཚ་བ་ཐམས་ཅད་མེད་ཅིང་ཡེ་ཤེས་ཆེན་པོ་མཉམ་པ་ཉིད་ཀྱི་སྡེར་མོས་ངན་པར་ཚོགས་པའི་

75-1-254a

ཕས་ཀྱི་རྒོལ་བ་ཐམས་ཅད་རབ་ཏུ་གཞོམ་པའི་ཕྱིར་སེང་གེ་ཆེན་པོ་རྣམ་པར་བསྒྱིངས་པ་དང་། འཁྲུག་པ་དང་ཉོན་མོངས་པའི་རྙོག་པའི་དགྲའི་གནོད་པར་སེམས་པ་གདུལ་དཀའ་བ་ཐམས་ཅད་
དབུས་ནས་གཞོམ་པའི་ཕྱིར་དཔའ་བོའི་རྣམ་པར་བསྒྱིངས་པ་དང་། ཕུང་པོ་དང་ཁམས་དང་སྐྱེ་མཆེད་དང་རྟེན་ཅིང་འབྲེལ་བར་འབྱུང་བ་ཐམས་ཅད་རབ་ཏུ་རྟོགས་པར་བྱེད་པའི་ཡེ་ཤེས་ཀྱི་ཆོས་ཐམས་ཅད་ཀྱི་
དབང་ཕྱུག་ཡང་དག་པར་བསྟན་པའི་ཕྱིར་ཡེ་ཤེས་ཀྱི་རྣམ་པར་བསྒྱིངས་པ་དང་། དྲན་པ་དང་བློ་གྲོས་དང་རྟོགས་པའི་ཐོས་པ་ཐམས་ཅད་ཡོངས་སུ་བཟུང་སྟེ། མི་བརྗོད་པར་བཞག་པས་སེམས་ཅན་གཞན་
གྱི་དབང་པོའི་རྒྱུད་དུ་ཕྱིན་པར་བྱ་བའི་ཕྱིར་གཟུངས་ཀྱི་རྣམ་པར་བསྒྱིངས་པ་དང་། མྱུར་ཞིང་མགྱོགས་ལ་དྲག་ཅིང་ཐོགས་པ་མེད་པ་དང་། ཆགས་པ་མེད་པར་ཚིག་ཐམས་ཅད་རབ་ཏུ་ཕྱེ་སྟེ་བསྟན་པས་
སེམས་ཅན་ཐམས་ཅད་ཚིམ་པར་བྱེད་ཅིང་། དོན་ཡོད་ལ་རྨོངས་པ་མེད་པའི་སྤོབས་པ་དང་ལྡན་པས་སྤོབས་པའི་རྣམ་པར་བསྒྱིངས་པ་དང་། སེང་གེའི་ཁྲི་དམ་པའི་སྟེང་དུ་ཕྱིན་ཏེ། བདུད་ཀྱི་རྒོལ་བ་ཐམས་
ཅད་བཅོམ་ནས་ཐམས་ཅད་མཁྱེན་པའི་ཡེ་ཤེས་ཀྱི་ཚོགས་ཡོངས་སུ་རྒྱས་པའི་ཕྱིར་སེམས་ཀྱི་སྐད་ཅིག་གཅིག་དང་ལྡན་པའི་ཤེས་རབ་ཀྱིས་གང་ཐོབ་པར་བྱ་བ་དེ་ཐམས་ཅད་དུ་འདི་ལྟར་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བས་སངས་རྒྱས་ཀྱི་རྣམ་པར་བསྒྱིངས་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་རྣམ་པར་
བསྒྱིངས་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་ཆོས་ཐམས་ཅད་ལ་དབང་བསྒྱུར་བའི་རྣམ་པར་བསྒྱིངས་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་

75-1-254b

འདི་དག་ནི་བྱང་ཆུབ་སེམས་དཔའ་རྣམས་ཀྱི་སེང་གེའི་ང་རོ་སྟེ། བཅུ་གང་ཞེ་ན་འདི་ལྟར་སངས་རྒྱས་སུ་འགྱུར་བར་བྱའོ། །ཞེས་བྱང་ཆུབ་ཀྱི་སེམས་ཀྱི་སེང་གེའི་ང་རོ་ཆེན་པོ་དང་མ་རྒལ་བ་བརྒལ་
བར་བྱའོ། །མ་གྲོལ་བ་དགྲོལ་བར་བྱའོ། །དབུགས་མ་བྱིན་པ་དབུགས་དབྱུང་བར་བྱའོ། །ཡོངས་སུ་མྱ་ངན་ལས་མ་འདས་པ་ཡོངས་སུ་མྱ་ངན་ལས་བཟླ་བར་བྱའོ། །ཞེས་སེམས་ཅན་ལ་སྙིང་
རྗེ་བའི་སེང་གེའི་ང་རོ་ཆེན་པོ་དང་། སངས་རྒྱས་ཀྱི་གདུང་དང་། ཆོས་ཀྱི་གདུང་དང་། དགེ་འདུན་གྱི་གདུང་མི་གཅོད་དོ་ཞེས་དེ་བཞིན་གཤེགས་པས་མཛད་པ་བཟོ་བའི་སེང་གེའི་ང་རོ་ཆེན་པོ་དང་། ཞིང་ཐམས་ཅད་
ཡོངས་སུ་དག་པར་བྱའོ། །ཞེས་དམ་བཅས་པ་ལ་བརྟན་ཞིང་ཁ་དོག་དུ་ལུས་འཁྲུས་པའི་སེང་གེའི་ང་རོ་ཆེན་པོ་དང་། ངན་སོང་དང་མི་ཁོམ་པ་ཐམས་ཅད་བསྐེམ་པར་བྱའོ། །ཞེས་རང་གི་ལུས་ཡོངས་སུ་
དག་པའི་སེང་གེའི་ང་རོ་ཆེན་པོ་དང་། སངས་རྒྱས་ཀྱི་སྐུ་དང་གསུང་དང་ཐུགས་ཀྱི་རྒྱན་དང་མཚན་དང་། དཔེ་བྱད་བཟང་པོ་ཡོངསུ་རྫོགས་པར་བྱའོ། །ཞེས་བསོད་ནམས་ཀྱི་ཚོགས་ཡོངས་སུ་བསྩགས་པས་མི་
ངོམས་པའི་སེང་གེའི་ང་རོ་ཆེན་པོ་དང་། སངས་རྒྱས་ཐམས་ཅད་ཀྱི་ཡེ་ཤེས་ཡོངསུ་རྫོགས་པར་བྱའོ་ཞེས་ཡེ་ཤེས་ཀྱི་ཚོགས་ཡོངསུ་བསྩགས་པས་མི་ངོམས་པའི་སེང་གེའི་ང་རོ་ཆེན་པོ་དང་། བདུད་དང་བདུད་
ཀྱི་ལས་ཐམས་ཅད་རབ་ཏུ་གཞོམ་པར་བྱའོ་ཞེས་ཡང་དག་པའི་ནན་ཏན་དང་ཉོན་མོངས་པ་མེད་པའི་སེང་གེའི་ང་རོ་ཆེན་པོ་དང་། བདག་མེད་པ་དང་སེམས་ཅན་མེད་པ་དང་། སྲོག་མེད་པ་དང་གང་ཟག་མེད་
པ་དང་། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པས་ནམ་མཁའི་དབྱིངས་དྲི་མ་མེད་པ་ལྟ་བུར་ཆོས་ཐམས་ཅད་ཤེས་པར་བྱའོ། །ཞེས་མི་སྐྱེ་བའི་ཆོས་མི་ཟད་ཐོས་པར་བྱ་བའི་སེང་གེའི་ང་རོ་ཆེན་

75-1-255a

པོ་དང་། ཀྱེ་རྒྱལ་བའི་སྲས་གཞན་ཡང་བྱང་ཆུབ་སེམས་དཔའ་སྲིད་པ་ཐ་མར་གྱུར་པའི་ཚེ། སངས་རྒྱས་ཀྱི་ཞིང་གཙང་ཞིང་དྲི་མ་མེད་ལ་འོད་གསལ་བའི་རྒྱན་དང་ལྡན་པ་ཐམས་ཅད་
བསྐྱོད་དོ། །བརྒྱ་བྱིན་དང་ཚངས་པ་དང་འཇིག་རྟེན་གྱི་མགོན་པོ་ཐམས་ཅད་ཀྱིས་རབ་ཏུ་བསྔགས་པའི་རིགས་སུ་བྱུང་སྟེ། ཡེ་ཤེས་ཆེན་པོ་ཆགས་པ་མེད་པས་རྣམ་པར་ལྟ་བའི་བློའི་མིག་དང་ལྡན་པ། 
སེམས་ཅན་ཐམས་ཅད་ཀྱི་ནང་ནས་བདག་བླ་ན་མེད་པར་མཐོང་སྟེ། ས་ཆེན་པོས་ཡོངས་སུ་མ་བཟུང་བར་གོམ་པ་བདུན་དུ་འགྲོ་ཞིང་སེང་གེའི་ང་རོ་ཆེན་པོ་སྒྲོག་སྟེ། བདག་ནི་འཇིག་རྟེན་གྱི་མཆོག་ཏུ་གྱུར་
པ་དག་ནི་འཇིག་རྟེན་ན་གཙོ་བོར་གྱུར་པ་ཡིན་གྱི་སྐྱེ་ཞིང་འཆི་བ་མཐར་ཕྱིན་པར་བྱའོ་ཞེས་ཇི་སྐད་དུ་སྨྲས་པ་དེ་ལྟར་བྱེད་པའི་སེང་གེའི་ང་རོ་ཆེན་པོའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་
རྣམས་ཀྱི་སེང་གེའི་ང་རོ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་སེང་གེའི་ང་རོ་ཆེན་པོ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་དེ་དག་
ནི་བྱང་ཆུབ་སེམས་དཔའ་རྣམས་ཀྱི་སྦྱིན་པ་ཡོངས་སུ་དག་པ་སྟེ། བཅུ་གང་ཞེ་ན་འདི་ལྟར་སེམས་ཅན་ལ་མི་མཉམ་པ་མེད་པའི་ཕྱིར་སེམས་སྙོམས་པའི་སྦྱིན་པ་དང་། བསམ་པ་ཐམས་ཅད་ཡོངསུ་
རྫོགས་པར་བྱ་བའི་ཕྱིར་བསམ་པ་ཇི་ལྟ་བ་བཞིན་དུ་ཚིམ་པར་བྱེད་པའི་སྦྱིན་པ་དང་། ཕན་པའི་དངོས་པོ་ཡོངས་སུ་མ་ཉམས་པའི་ཕྱིར་འཁྲུག་པ་མེད་པའི་སྦྱིན་པ་དང་། གང་ཟག་རབ་དང་འབྲིང་དང་། 
ཐ་མ་ཤེས་པའི་ཕྱིར་ཅི་རིགས་སུ་ཡོངསུ་སྦྱིན་པ་དང་། རྣམ་པར་སྨིན་པ་ལ་རེ་བ་མེད་པའི་ཕྱིར་ཡང་བརྔམ་པ་མེད་པའི་སྦྱིན་པ་དང་། སེམས་ཀྱི་འཛིན་པ་སྤོང་བའི་ཕྱིར་ཡོངས་སུ་བཏང་བ་ཤིན་ཏུ་གཏོང་བའི་སྦྱིན་

75-1-255b

པ་དང་། མ་བཏང་བ་གཏོང་བས་དག་པར་བྱ་བའི་ཕྱིར་ཕྱི་ནང་གིས་དངོས་པོ་ལ་ཕངས་པ་མེད་པར་ཡོངསུ་གཏོང་བའི་སྦྱིན་པ་དང་། འདུས་བྱས་དང་འདུས་མ་བྱས་ཡོངསུ་སྤོང་བའི་ཕྱིར་བྱང་ཆུབ་ཏུ་ཡོངསུ་
བསྔོས་པའི་སྦྱིན་པ་དང་། སྙིང་པོ་བྱང་ཆུབ་གྱི་བར་དུ་རྗེས་སུ་གཞོལ་བར་བྱ་བའི་ཕྱིར། སེམས་ཅན་དེ་དག་ཡོངས་སུ་སྨིན་པར་བྱ་བའི་སྦྱིན་པ་དང་། སྦྱིན་པ་དག་དང་ལེན་པ་དང་། སྦྱིན་པ་ནམ་མཁའ་དང་མཚུངས་
པར་ཡིད་ལ་བྱེད་པའི་ཕྱིར་འཁོར་གསུམ་ཡོངས་སུ་དག་པའི་སྦྱིན་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་སྦྱིན་པའི་ཕ་རོལ་ཏུ་ཕྱིན་པ་ཡོངསུ་དག་པ་སྟེ། དེ་དག་ལ་གནས་ཤིང་བྱང་
ཆུབ་སེམས་དཔའ་རྣམས་དེ་བཞིན་གཤེགས་པའི་གཏོང་བ་ཆེན་པོ་ཡོངསུ་དག་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་ཚུལ་ཁྲིམས་ཡོངསུ་དག་པ་སྟེ། 
བཅུ་གང་ཞེ་ན་འདི་ལྟར་སྡོམ་པ་གསུམ་ཡོངསུ་བསྲུང་བའི་ཕྱིར་ལུས་ཡོངསུ་དག་པའི་ཚུལ་ཁྲིམས་དང་། ངག་གི་ཉེས་པ་བཞི་ཡོངསུ་སྤང་བའི་ཕྱིར་ངག་ཡོངསུ་དག་པའི་ཚུལ་ཁྲིམས་དང་ཆགས་སེམས་དང་གནོད་སེམས་དང་ལོག་པར་ལྟ་
བ་ཡོངསུ་སྤང་བའི་ཕྱིར་སེམས་ཡོངསུ་དག་པའི་ཚུལ་ཁྲིམས་དང་། ལྷ་དང་མི་ཐམས་ཅད་ཀྱི་བདག་པོ་བྱེད་དུ་གཞུག་པའི་ཕྱིར་བསླབ་པ་ཐམས་ཅད་གྲེད་པ་མེད་པའི་ཚུལ་ཁྲིམས་དང་། ཉི་ཚེ་བའི་ཐེག་པ་ལ་འདོད་པ་མེད་
པའི་ཕྱིར་བྱང་ཆུབ་ཀྱི་སེམས་ཡོངསུ་བསྲུང་བས་དག་པའི་ཚུལ་ཁྲིམས་དང་། ཁ་ན་མ་ཐོ་བ་རྡུལ་ཙམ་ལ་ཡང་འཇིགས་པར་བལྟ་བའི་ཕྱིར་དེ་བཞིན་གཤེགས་པ་ཐམས་ཅད་ཀྱི་བསྟན་པའི་ཆག་དང་། བསླབ་པའི་གནས་མ་
གོད་ཅིང་དག་པའི་ཚུལ་ཁྲིམས་དང་། ཐམས་ཅད་ལྟུང་བ་ལས་བསླང་བའི་ཕྱིར་འདུལ་བས་དབེན་པའི་ཚུལ་ཁྲིམས་དང་། དག་པའི་ཆོས་ཐམས་ཅད་ཀྱི་ཡི་དམ་བརྟན་པའི་ཕྱིར་སྡིག་པ་ཐམས་ཅད་མེད་པས་དག་པའི་ཚུལ་

75-1-256a

ཁྲིམས་དང་། རློམ་སེམས་མེད་པར་བྱ་བའི་ཕྱིར་དམིགས་པའི་ལྟ་བ་ཐམས་ཅད་ཡོངསུ་སྤོང་བའི་ཚུལ་ཁྲིམས་དང་། སྙིང་རྗེ་ཆེན་པོའི་སྟོབས་མངོན་པར་བསྒྲུབ་པའི་ཕྱིར་འགྲོ་བ་ཐམས་ཅད་རྗེསུ་བསྲུང་བས་
དག་པའི་ཚུལ་ཁྲིམས་སོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་ཚུལ་ཁྲིམས་ཡོངསུ་དག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཚུལ་ཁྲིམས་
ཁ་ན་མ་ཐོ་བ་མེད་ཅིང་ཡོངསུ་དག་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བཟོད་པ་ཡོངསུ་དག་པ་སྟེ། བཅུ་གང་ཞེ་ན་འདི་ལྟར་སེམས་ཅན་གཞན་གྱི་
ཡིད་དང་མི་འགལ་བར་བྱ་བའི་ཕྱིར་གཞན་གྱི་མི་སྙན་པར་བརྗོད་པ་དང་། ངན་པར་བརྗོད་པའི་ཚིག་གི་ལམ་ལ་བཟོད་པ་ཡོངསུ་དག་པ་དང་། བདག་དང་གཞན་བསྲུང་བའི་ཕྱིར་རྡོ་དང་དབྱུག་པ་དང་། མཚོན་ཆ་དང་ལག་ཆ་ཐམས་
ཅད་བག་ལ་ཞི་བར་བྱ་བའི་བཟོད་པ་ཡོངསུ་དག་པ་དང་། རང་བཞིན་གྱིས་མི་འཁྲུག་པའི་ཕྱིར་མི་ཐབ་པ་དང་ཁྲོ་བ་དང་། གནོད་སེམས་ཐམས་ཅད་ཀྱིས་མི་གོས་པའི་བཟོད་པ་ཡོངསུ་དག་པ་དང་། དཔོན་དུ་གྱུར་པས་བག་ལ་ཞ་
བར་བྱ་བའི་ཕྱིར་སེམས་ཅན་དམའ་བ་ལ་མི་འཁྲུག་པའི་བཟོད་པ་ཡོངསུ་དག་པ་དང་། བདག་གི་ལུས་དང་སྲོག་ཡོངས་སུ་གཏོང་བའི་ཕྱིར་སྐྱབས་ཚོལ་བ་ལ་སྐྱོབ་པའི་བཟོད་པ་ཡོངསུ་དག་པ་དང་། མ་བསླབས་པ་ཐམས་ཅད་ལ་མི་
རྙས་པའི་ཕྱིར་བདག་གི་ང་རྒྱལ་ཡོངསུ་སྤང་བའི་བཟོད་པ་དང་། སྒྱུ་མའི་རྣམ་པ་ལྟ་བུར་རབ་ཏུ་རྟོགས་པའི་ཕྱིར་ལུས་ཀྱི་ཡན་ལག་སོ་སོར་ཕྲལ་ཏེ། གཏུབས་ཀྱང་མི་འཁྲུགས་པའི་བཟོད་པ་ཡོངསུ་དག་པ་དང་། བདག་དང་གཞན་
གྱི་འདུ་ཤེས་དང་བྲལ་བའི་ཕྱིར་གནོད་པར་བྱས་པ་ཐམས་ཅད་ལ་ཞེ་མི་སྡང་བའི་སེམས་ཀྱི་བཟོད་པ་ཡོངསུ་དག་པ་དང་། ཡུལ་ཐམས་ཅད་རྣམ་པར་བཟློག་པའི་ཕྱིར་ཉོན་མོངས་པ་དང་མི་མཐུན་པའི་བཟོད་པ་ཡོངསུ་དག་པ་དང་། 

75-1-256b

ཆོས་ཐམས་ཅད་ཟད་ཅིང་མི་སྐྱེ་བ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལ་གཞན་གྱི་དྲིང་མི་འཇོག་པར་འཇུག་པའི་ཕྱིར་བྱང་ཆུབ་སེམས་དཔའ་ཐམས་ཅད་མཁྱེན་པའི་ཡེ་ཤེས་ཀྱི་ཚུལ་དང་། མཐུན་པའི་མི་མཐུན་
པའི་བཟོད་པ་ཡོངསུ་དག་པའོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་བཟོད་པ་ཡོངསུ་དག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་སངས་རྒྱས་ཀྱི་ཆོས་ཐམས་ཅད་བཟོད་པ་ལ་
གཞན་གྱི་དྲིང་མི་འཇོག་པར་འཇུག་པ་བླ་ན་མེད་པ་ཐོབ་པར་འགྱུར་བ་དག་གོ། །ཀྱེ་རྒྱལ་བའི་སྲས་བཅུ་པོ་འདི་དག་ནི་བྱང་ཆུབ་སེམས་དཔའ་རྣམས་གྱི་བརྩོན་འགྲུས་ཡོངསུ་དག་པ་སྟེ། བཅུ་གང་ཞེ་ན་འདི་ལྟར་སངས་རྒྱས་དང་
བྱང་ཆུབ་སེམས་དཔའ་དང་སློབ་དཔོན་དང་། བླ་མ་དང་སྦྱིན་པའི་གནས་ཐམས་ཅད་ལ་ལྡང་ཞིང་བསྙེན་བཀུར་དང་། རིམ་གྲོ་བྱ་བ་ལས་མི་ལྡོག་པའི་ཕྱིར་ལུས་ཀྱིས་བརྩོམ་པ་ཡོངསུ་དག་པའི་བརྩོན་འགྲུས་དང་། དེ་བཞིན་གཤེགས་པ་
ཐམས་ཅད་ཀྱིས་གསུངས་པ་མཉན་པ་དང་། དྲན་པ་དང་གཟུངས་དང་། དེ་བཞིན་གཤེགས་པ་ཐམས་ཅད་ཀྱི་ཡོན་ཏན་དང་བསྔགས་པ་རབ་ཏུ་བརྗོད་པ་དང་། ཇི་སྐད་དུ་ཐོས་པའི་ཆོས་རྣམས་སེམས་ཅན་ཐམས་ཅད་ལ་སྟོན་
པ་མི་སྐྱོ་བའི་ཕྱིར་ངག་གིས་བརྩམས་པ་ཡོངསུ་དག་པའི་བརྩོན་འགྲུས་དང་། བྱམས་པ་དང་སྙིང་རྗེ་དང་དགའ་བ་དང་། བཏང་སྙོམས་དང་བསམ་གཏན་དང་རྣམ་པར་ཐར་པ་དང་། ཏིང་ངེ་འཛིན་དང་སྙོམས་པར་འཇུག་
པ་ལ་སྙོམས་པར་འཇུག་ཅིང་ལྡང་བ་ལ་མཁས་པ་ལས་མི་ལྡོག་པའི་ཕྱིར་སེམས་ཀྱིས་བརྩམས་པ་ཡོངསུ་དག་པའི་བརྩོན་འགྲུས་དང་གཡོ་དང་། སྒྱུ་མེད་པ་རང་བཞིན་གྱིས་དྲང་ཞིང་འཆོས་པ་མེད་དེ། སྦྱོར་བའི་བརྩོམ་
པ་ཐམས་ཅད་མི་ལྡོག་པའི་ཕྱིར་བསམ་པ་ཞུམ་པ་མེད་པས་ཡོངསུ་དག་པས་བརྩོན་འགྲུས་དང་རྟག་ཏུ་རྒྱུན་མི་འཆད་པར་གོང་ནས་གོང་དུ་ཁྱད་པར་དུ་འགྲོ་ཞིང་མངོན་གྱི་ཡེ་ཤེས་ཀྱི་སྣང་བས་དགེ་བའི་ཆོས་ཐམས་ཅད་ལ་

75-1-257a

ལྷག་པར་དམིགས་པའི་ཕྱིར་ལྷག་པའི་བསམ་པའི་ཡོངས་སུ་དག་པའི་བརྩོན་འགྲུས་དང་། སྦྱིན་པ་དང་དུལ་བ་དང་སྡོམ་པ་དང་ངེས་པ་དང་། ཚུལ་ཁྲིམས་དང་ཐོས་པ་དང་གཏོང་བ་དང་། བག་ཡོད་པ་
ཤིན་ཏུ་བཟུང་ཞིང་ཐོགས་པ་མེད་པར་སྙིང་པོ་བྱང་ཆུབ་ཏུ་འགྲོ་ཞིང་ཕྱིར་ཐོགས་པ་མེད་ཅིང་དོན་ཡོད་པ་ཡོངས་སུ་དག་པའི་བརྩོན་འགྲུས་དང་། འདོད་ཆགས་དང་ཞེ་སྡང་དང་གཏི་མུག་དང་འདོད་པའི་འཁྲུག་
པ་དང་། ཉོན་མོངས་པ་དང་བལྟ་བས་ཀུན་ནས་བསྐོར་བ་དང་། སྒྲིབ་པ་དང་བར་དུ་གཅོད་པས་ཡོངས་སུ་ཆད་པའི་ཕྱིར། བདུད་ཀྱི་སྒྲ་ཐམས་ཅད་དང་བྲལ་བ་ཡོངས་སུ་དག་པའི་བརྩོན་འགྲུས་དང་། 
ཤེས་པ་དང་རབ་ཏུ་ཤེས་པ་དང་། ཤིན་ཏུ་ཁོང་དུ་ཆུད་པ་དང་། ལེགས་པར་བྱས་པས་འགྱོད་པ་མེད་པར་བརྩམས་པ་ཐམས་ཅད་མཐར་ཕྱིན་པར་བྱ་བ་དང་། སངས་རྒྱས་ཀྱི་ཆོས་མ་འདྲེས་པ་རབ་ཏུ་
ཐོབ་པར་བྱ་བའི་ཕྱིར། ཡེ་ཤེས་སྣང་བ་ཡོངས་སུ་བསྒྲུབ་པས་ཡོངས་སུ་དག་པའི་བརྩོན་འགྲུས་དང་སེམས་ཀྱི་འཛིན་པ་དང་། ཡོངས་སུ་འཛིན་པ་ཐམས་ཅད་སྤངས་པས་ལུས་དང་ངག་སེམས་
ཀྱི་བརྩམས་པ་མཚན་མ་མེད་པ་དང་མཉམ་པ་དང་། མཚན་མ་མེད་པ་མཉམ་པས་སྒོ་ཀུན་དང་ལྡན་པའི་ཆོས་ཀྱི་དབྱིངས་ཤིན་ཏུ་རྟོགས་ཤིང་ཇི་ལྟ་བ་བཞིན་དུ་ཤེས་པས་ཁོང་དུ་ཆུད་པའི་ཕྱིར་བླངས་
བ་མེད་པ་དང་། དོར་བ་མེད་པས་ཡོངས་སུ་དག་པའི་བརྩོན་འགྲུས་དང་། ས་དང་ས་མ་ཡིན་པ་ལས་ཡང་དག་པར་འདས་ཏེ། སངས་རྒྱས་ཐམས་ཅད་ཀྱི་དབང་བསྐུར་བ་ཡང་དག་པར་གནོན་
པ་དང་། སངས་རྒྱས་ཐམས་ཅད་ཀྱི་སྐུ་ཟག་པ་མེད་པ་དང་། འཕོ་བ་དང་སྐྱེ་བ་དང་འབྱུང་བ་དང་། རྣམ་པར་འཚང་རྒྱ་བ་དང་། ཆོས་ཀྱི་འཁོར་ལོ་བསྐོར་བ་དང་། ཡོངས་སུ་མྱ་ངན་

75-1-257b

ལས་འདའ་བ་ཆེན་པོ་ཡོངས་སུ་བསྟན་པ་དང་། ཀུན་ཏུ་བཟང་པོའི་རྣམ་པར་ཡོངས་སུ་རྫོགས་པའི་ཕྱིར་ཆོས་ཀྱི་སྣང་བ་ཡོངས་སུ་ཡོངས་སུ་དག་པའི་བརྩོན་འགྲུསོ། །ཀྱེ་རྒྱལ་བའི་སྲས་བཅུ་པོ་དེ་དག་ནི་
བྱང་ཆུབ་སེམས་དཔའ་རྣམས་ཀྱི་བརྩོན་འགྲུས་ཡོངས་སུ་དག་པ་སྟེ། དེ་དག་ལ་གནས་ཤིང་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་བརྩོན་འགྲུས་བླ་ན་མེད་པ་ཐོབ་པར་འགྱུར་བ་
དག་གོ། །། 

