45-1-1a

༄༅། །ཕལ་ཆེན་ཅ་པ་བཞུགས་སོ།།

45-1-1b

ཤིན་ཏུ་རྒྱས་པ་ཆེན་པོའི་མདོ། སངས་རྒྱས་ཕལ་པོ་ཆེ་ཞེས་བྱ་བ།
བམ་པོ་བརྒྱད་ཅུ་ལྔ་པ། ཀྱེ་རྒྱལ་བའི་སྲས། བཅུ་པོ་འདི་དག་ནི། བྱང་ཆུབ་སེམས་
དཔའ་རྣམས་ཀྱི་སྙིང་པོ་བྱང་ཆུབ་ལ་འདུག་པ་སྟེ། བཅུ་གང་ཞེ་ན། འདི་ལྟར་འཇིག་
རྟེན་གྱི་ཁམས་ཐམས་ཅད་རབ་ཏུ་བསྐྱོད་ཅིང༌། བྱང་ཆུབ་སེམས་དཔའ་རྣམས་སྙིང་པོ་

45-1-2a

བྱང་ཆུབ་ལ་འཁོད་དོ། །འཇིག་རྟེན་གྱི་ཁམས་ཐམས་ཅད་སྣང་བར་བྱེད་ཅིང༌། བྱང་
ཆུབ་སེམས་དཔའ་རྣམས་སྙིང་པོ་བྱང་ཆུབ་ལ་འཁོད་དོ། །ངན་སོང་ཐམས་ཅད་རབ་ཏུ་ཞི་བར་བྱེད་
ཅིང་༑ བྱང་ཆུབ་སེམས་དཔའ་རྣམས་སྙིང་པོ་བྱང་ཆུབ་ལ་འཁོད་དོ། །འཇིག་རྟེན་གྱི་ཁམས་ཐམས་
ཅད་རྡོ་རྗེའི་རང་བཞིན་དུ་བྱིན་གྱིས་རློབ་ཅིང༌། བྱང་ཆུབ་སེམས་དཔའ་རྣམས་སྙིང་པོ་བྱང་ཆུབ་ལ་
འཁོད་དོ། །དེ་བཞིན་གཤེགས་པའི་གདན་སེང་གེའི་ཁྲི་ལ་རྣམ་པར་ལྟ་ཞིང༌། བྱང་ཆུབ་སེམས་

45-1-2b

དཔའ་རྣམས་སྙིང་པོ་བྱང་ཆུབ་ལ་འཁོད་དོ། །ཡིད་ནམ་མཁའ་དང་མཉམ་པ་ལ་རྣམ་པར་མི་རྟོག་ཅིང༌། བྱང་ཆུབ་སེམས་
དཔའ་རྣམས་སྙིང་པོ་བྱང་ཆུབ་ལ་འཁོད་དོ། །ཇི་ལྟར་མཐུན་པའི་ལུས་དང་སྤྱོད་ལམ་ཡོངས་སུ་སྟོན་ཅིང༌། བྱང་ཆུབ་
སེམས་དཔའ་རྣམས་སྙིང་པོ་བྱང་ཆུབ་ལ་འཁོད་དོ། །རྡོ་རྗེའི་སྙིང་པོའི་ཏིང་ངེ་འཛིན་རྗེས་སུ་རྟོགས་པར་བྱེད་ཅིང༌། བྱང་ཆུབ་
སེམས་དཔའ་རྣམས་སྙིང་པོ་བྱང་ཆུབ་ལ་འཁོད་དོ། །དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་རྣམ་པར་དག་
པའི་གནས་ཡང་དག་པར་ལེན་ཅིང༌། བྱང་ཆུབ་སེམས་དཔའ་རྣམས་སྙིང་པོ་བྱང་ཆུབ་ལ་འཁོད་དོ། །བདག་གི་
དགེ་བའི་རྩ་བའི་མཐུས་འགྲོ་བ་ཐམས་ཅད་བྱིན་གྱིས་རློབ་ཅིང༌། བྱང་ཆུབ་སེམས་དཔའ་རྣམས་སྙིང་པོ་བྱང་

45-1-3a

ཆུབ་ལ་འཁོད་དོ། །ཀྱེ་རྒྱལ་བའི་སྲས། བཅུ་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་སྙིང་པོ་
བྱང་ཆུབ་ལ་འདུག་པའོ། །ཀྱེ་རྒྱལ་བའི་སྲས། བྱང་ཆུབ་སེམས་དཔའ་རྣམས་སྙིང་པོ་བྱང་ཆུབ་ཀྱི་མཆོག་ལ་འཁོད་
ནས་ཀྱང༌། ངོ་མཚར་རྨད་དུ་བྱུང་བའི་ཆོས་བཅུ་འབྱུང་སྟེ། བཅུ་གང་ཞེ་ན། ཀྱེ་རྒྱལ་བའི་སྲས། དེ་ལ་སྙིང་པོ་བྱང་
ཆུབ་མཆོག་ལ་འཁོད་པའི་བྱང་ཆུབ་སེམས་དཔའ་རྣམས་ལ་འཇིག་རྟེན་གྱི་ཁམས་ཐམས་ཅད་ན་བཞུགས་པའི་དེ་
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཞལ་མངོན་པར་བསྟན་ཏེ། ཕྱག་
གཡས་པ་བརྐྱང་ཞིང༌། ཀྱེ་དེད་དཔོན་ཆེན་པོ། རྒྱལ་བར་གྱུར་ཅིག། རྒྱལ་བར་གྱུར་ཅིག །ཅེས་གསུང་བརྗོད་དེ།

45-1-3b

འདི་ནི་ངོ་མཚར་རྨད་དུ་བྱུང་བའི་ཆོས་དང་པོའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་ཆུབ་སེམས་དཔའ་རྣམས་ལ་དེ་བཞིན་གཤེགས་པ་དེ་དག་ཐམས་ཅད་
དགོངས་པ་དང༌། བྱིན་གྱིས་རློབ་པ་ཡང་དག་པར་མཛད་དེ། འདི་ནི་ངོ་མཚར་རྨད་དུ་བྱུང་བའི་ཆོས་གཉིས་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་ཆུབ་
སེམས་དཔའ་རྣམས་ལ་སྔོན་ལྷན་ཅིག་ཏུ་སྤྱོད་སྤྱོད་པའི་བྱང་ཆུབ་སེམས་དཔའ་རྣམས་འོངས་ཏེ། བྱང་ཆུབ་སེམས་དཔའ་དེ་དག་ལ་ཀུན་ནས་བསྐོར་ཅིང་མཆོད་པའི་ལས་རྣམ་པར་ཕྱེ་བ་
རྣམ་པ་སྣ་ཚོགས་མངོན་པར་སྒྲུབ་པ་སྟེ། འདི་ནི་ངོ་མཚར་རྨད་དུ་བྱུང་བའི་ཆོས་གསུམ་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་ཆུབ་སེམས་དཔའ་རྣམས་
ལ༑ འཇིག་རྟེན་གྱི་ཁམས་ཐམས་ཅད་ཀྱི་རྩྭ་དང༌། གེལ་པ་དང༌། སྡོང་པོ་དང༌། ནགས་ཚལ་ཐམས་ཅད་ཀྱང་བསམ་པ་ཡོད་ཀོ་ལྟ་སྟེ། སྙིང་པོ་བྱང་ཆུབ་གང་ན་བ་དེར་འདུད་ཅིང་ཕྱག་
འཚལ་ཏེ། འདི་ནི་ངོ་མཚར་རྨད་དུ་བྱུང་བའི་ཆོས་བཞི་པའོ། །བྱང་ཆུབ་སེམས་དཔའ་སྤྱོད་པ་ཐམས་ཅད་ལས་ཡང་དག་པར་འདའ་བའི་ཚེ་ཡང་ཆོས་ཀྱི་དབྱིངས་རྣམ་པར་འབྱེད་པ་
ཞེས་བྱ་བའི་ཏིང་ངེ་འཛིན་མངོན་དུ་གྱུར་ཏེ། ཏིང་ངེ་འཛིན་དེ་ཐོབ་མ་ཐག་ཏུ་བྱང་ཆུབ་སེམས་དཔའི་སྤྱོད་པ་ཐམས་ཅད་ལས་ཡང་དག་པར་འདའ་བར་འགྱུར་ཏེ། འདི་ནི་ངོ་མཚར་

45-1-4a

རྨད་དུ་བྱུང་བའི་ཆོས་ལྔ་པའོ། །ཀྱེ་རྒྱལ་བའི་སྲས། རྒྱ་མཚོ་མཆོག་གི་དམ་པ་དྲི་མ་མེད་ཅིང་ཀུན་ནས་སྣང་ལ་འོད་གསལ་བའི་སའི་སྙིང་པོ་ལ་
འཁོད་པའི་བྱང་ཆུབ་སེམས་དཔའ་རྣམས་ལ་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྤྲིན་ཆེན་པོ་ཀུན་ནས་ཡོག་པར་འགྱུར་ཏེ། འདི་ནི་ངོ་མཚར་རྨད་དུ་བྱུང་བའི་ཆོས་
དྲུག་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་ཆུབ་སེམས་དཔའ་རྣམས་ཀྱི་མཐུས་དེ་བཞིན་གཤེགས་པ་ལ་མཆོད་པ་དང༌། རིམ་གྲོར་བྱ་བ་
ཤིན་ཏུ་རྒྱ་ཆེན་པོ་རྣམས། དེ་བཞིན་གཤེགས་པའི་མཆོད་པའི་ལས་ཀྱི་ཕྱིར་འཇིག་རྟེན་གྱི་ཁམས་འབྱམས་ཀླས་པ་ཐམས་ཅད་དུ་འབྱུང་སྟེ། འདི་ནི་ངོ་མཚར་རྨད་དུ་བྱུང་
བའི་ཆོས་བདུན་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་ཆུབ་སེམས་དཔའ་རྣམས་ལ་ཡེ་ཤེས་མཆོག་གིས་སེམས་ཅན་ཐམས་ཅད་ཀྱི་བསམ་
པ་དང༌། དབང་པོ་དང༌། སྤྱོད་པ་མངོན་དུ་འགྱུར་ཏེ། འདི་ནི་ངོ་མཚར་རྨད་དུ་བྱུང་བའི་ཆོས་བརྒྱད་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་འཁོད་པའི་བྱང་
ཆུབ་སེམས་དཔའ་རྣམས་ལ་བློ་ཤིན་ཏུ་རྣམ་པར་དག་པ་ཞེས་བྱ་བའི་ཏིང་ངེ་འཛིན་མངོན་དུ་འགྱུར་ཏེ། ཏིང་ངེ་འཛིན་དེ་ཐོབ་མ་ཐག་ཏུ་ནམ་མཁའི་དབྱིངས་ཚད་མེད་པ་

45-1-4b

དང་༑ དུས་གསུམ་རྒྱས་པར་འགེངས་པའི་ལུས་ཀུན་ནས་གནས་པར་འགྱུར་ཏེ། འདི་ནི་ངོ་མཚར་རྨད་དུ་བྱུང་བའི་ཆོས་དགུ་པའོ། །ཀྱེ་རྒྱལ་བའི་སྲས། སྙིང་པོ་བྱང་ཆུབ་མཆོག་ལ་
འཁོད་པའི་བྱང་ཆུབ་སེམས་དཔའ་རྣམས་ཀྱི་ལུས་ཀྱི་ལས་དུས་ཐམས་ཅད་ལ་ཡང་དག་པར་གཞོལ་ཞིང༌། ཡེ་ཤེས་ཆེན་པོ་ཆགས་པ་མེད་པ་རྡུལ་དང་བྲལ་བའི་སྣང་བ་དང་ལྡན་
པར་འགྱུར་ཏེ། འདི་ནི་ངོ་མཚར་རྨད་དུ་བྱུང་བའི་ཆོས་བཅུ་པའོ། །ཀྱེ་རྒྱལ་བའི་སྲས། བཅུ་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་ངོ་མཚར་རྨད་དུ་བྱུང་བའི་ཆོས་རྣམས་
ཏེ༑ བྱང་ཆུབ་སེམས་དཔའ་སྙིང་པོ་བྱང་ཆུབ་མཆོག་ལ་གནས་པ་རྣམས་ལ་འབྱུང་བར་འགྱུར་བ་དག་གོ །ཀྱེ་རྒྱལ་བའི་སྲས། དོན་རྣམ་པ་བཅུ་པོ་འདི་དག་གི་དབང་ཡང་དག་པར་
མཐོང་ནས། སྙིང་པོ་བྱང་ཆུབ་མཆོག་ལ་འདུག་པའི་བྱང་ཆུབ་སེམས་དཔའ་བདུད་འདུལ་བ་སྟོན་ཏེ། བཅུ་གང་ཞེ་ན། འདི་ལྟར་ཀུན་ནས་ཉོན་མོངས་པའི་འཇིག་རྟེན་གྱི་ཁམས་
འབྱམས་ཀླས་པ་ན་འཐབ་མོ་དང༌། གཡུལ་ལ་མོས་པའི་སེམས་ཅན་རྣམས་ལ་བྱང་ཆུབ་སེམས་དཔའི་སྟོབས་ཀྱི་ཆེ་བ་ཉིད་ཡང་དག་པར་བསྟན་པའི་ཕྱིར། བྱང་ཆུབ་སེམས་
དཔའ་བདུད་འདུལ་བ་སྟོན་ཏོ། །ཡིད་གཉིས་དང༌། ཐེ་ཚོམ་དུ་གྱུར་པའི་མི་དང༌། ལྷ་རྣམས་ཀྱི་ཡིད་གཉིས་དང༌། ཐེ་ཚོམ་གཅད་པའི་ཕྱིར་བདུད་འདུལ་བ་སྟོན་ཏོ། །བདུད་ཀྱི་སྡེ་

45-1-5a

ཡོངས་སུ་སྨིན་པར་བྱ་བའི་ཕྱིར་བདུད་འདུལ་བ་སྟོན་ཏོ། །འཐབ་མོ་དང༌། གཡུལ་ལ་མོས་པའི་ལྷ་དང༌། མི་རྣམས་ཀུན་ནས་བསྡུ་བ་དང༌། ཀུན་
ནས་འདུས་པའི་ལྷ་དང་མི་རྣམས་འདུལ་བའི་དབང་གི་ཕྱིར་བདུད་འདུལ་བ་སྟོན་ཏོ། །བྱང་ཆུབ་སེམས་དཔའི་མཐུ་ལ་ཐུབ་པ་མེད་པ་ཡོངས་སུ་བསྟན་པའི་ཕྱིར་བདུད་འདུལ་བ་
སྟོན་ཏོ། །སེམས་ཅན་གཞན་མོས་ཤིང་སྤྲོ་བར་བྱ་བའི་ཕྱིར་བདུད་འདུལ་བ་སྟོན་ཏོ། །ཕྱི་མའི་སྐྱེ་བོ་རྣམས་ལ་སྙིང་བརྩེ་བའི་ཕྱིར་བདུད་འདུལ་བ་སྟོན་ཏོ། །སྙིང་པོ་བྱང་ཆུབ་ཀྱི་
བར་གྱི་བདུད་ཀྱི་ལས་ཡོངས་སུ་བསྟན་པ་དང༌། བྱང་ཆུབ་སེམས་དཔའ་བདུད་ཀྱི་ལམ་ཐམས་ཅད་ལས་འདས་པ་ཡོངས་སུ་བསྟན་པའི་ཕྱིར་བདུད་འདུལ་བ་སྟོན་ཏོ། །ཉོན་མོངས་
པའི་སྟོབས་ཀྱིས་ཉམས་སྨད་ཅིང་སྟོབས་མེད་པར་བྱས་པ་ཡོངས་སུ་བསྟན་པ་དང༌། དགེ་བའི་རྩ་བ་བརྗོད་པ་དང༌། བྱམས་པའི་སྟོབས་ཡང་དག་པར་བསྟན་པའི་ཕྱིར་བདུད་
འདུལ་བ་སྟོན་ཏོ། །ཀུན་ནས་ཉོན་མོངས་པའི་འཇིག་རྟེན་གྱི་ཁམས་འབྱམས་ཀླས་པ་དག་ཏུ་ཆོས་ཉིད་རྗེས་སུ་འབྲང་བར་བྱ་བའི་ཕྱིར། བྱང་ཆུབ་སེམས་དཔའ་བདུད་འདུལ་བ་
སྟོན་ཏོ། །ཀྱེ་རྒྱལ་བའི་སྲས། དོན་བཅུ་པོ་དེ་དག་གི་དབང་མངོན་པས་ན། བྱང་ཆུབ་སེམས་དཔའ་བདུད་འདུལ་བ་སྟོན་ཏོ། །ཀྱེ་རྒྱལ་བའི་སྲས། བཅུ་པོ་འདི་དག་ནི།

45-1-5b

བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་པའི་སྟོབས་མངོན་པར་རྫོགས་པར་བྱང་ཆུབ་པ་སྟེ། བཅུ་གང་ཞེ་ན། ཀྱེ་རྒྱལ་བའི་སྲས། དེ་ལ་བྱང་ཆུབ་སེམས་དཔའ་རྣམས་
བདུད་དང༌། ལས་དང༌། ཉོན་མོངས་པ་ཐམས་ཅད་ལས་འདས་ཤིང༌། བྱང་ཆུབ་སེམས་དཔའི་སྤྱོད་པ་ཐམས་ཅད་ཡོངས་སུ་རྫོགས་པ་ཡིན། བྱང་ཆུབ་སེམས་དཔའི་ཏིང་ངེ་འཛིན་
གྱི་སྒོ་ཐམས་ཅད་ལ་རྣམ་པར་རྩེ་བ་ཡིན། བྱང་ཆུབ་སེམས་དཔའི་བསམ་གཏན་འབྱམས་ཀླས་པ་ཐམས་ཅད་དང་ལྡན་པ་ཡིན། ཆོས་དཀར་པོའི་ཚོགས་ཐམས་ཅད་ཡང་དག་པར་
བསགས་པ་ཡིན། ཆོས་སྣང་བ་རྣམ་པར་དཔྱད་པར་བྱ་བ་ཐམས་ཅད་ཤིན་ཏུ་རྣམ་པར་ཕྱེ་བ་ཡིན། འཇིག་རྟེན་གྱི་ཁམས་ཐམས་ཅད་དུ་ཁྱབ་པའི་ལུས་དང་ལྡན་པ་ཡིན། སེམས་ཅན་
ཐམས་ཅད་ལ་སྙོམས་པའི་སེམས་དང༌། དབྱངས་སུ་ལྡན་པ་ཡིན། བྱིན་གྱི་རླབས་ཐམས་ཅད་ཀྱིས་རབ་མཆོག་པོར་བྱིན་གྱིས་བརླབས་པ་ཡིན། འདས་པ་དང༌། མ་བྱོན་པ་དང༌། ད་
ལྟར་བྱུང་བའི་དེ་བཞིན་གཤེགས་པ་ཐམས་ཅད་ཀྱི་སྐུ་དང༌། གསུང་དང༌། ཐུགས་རྣམ་པར་མི་རྟོག་པ་ཐོབ་པ་ཡིན། སྐད་ཅིག་གཅིག་གིས་དུས་གསུམ་རྣམ་པར་འཚང་རྒྱ་བ་ཡིན།
ཤིན་ཏུ་རྣམ་པར་སངས་རྒྱས་པ་ཞེས་བྱ་བའི་ཏིང་འཛིན་ཀྱང་རབ་ཏུ་ཐོབ་པ་ཡིན། དེ་བཞིན་གཤེགས་པའི་སྟོབས་དང་ལྡན་པ་ཡིན་ཏེ། འདི་ལྟར་གནས་དང་གནས་མ་ཡིན་པའི་

45-1-6a

སྟོབས་དང་ལྡན་པ་ཡིན། ཟག་པ་ཟད་པ་ཤེས་པའི་བར་གྱི་སྟོབས་དང་ལྡན་པ་ཡིན་ཏེ། ཀྱེ་རྒྱལ་བའི་སྲས། བཅུ་པོ་དེ་དག་ནི། བྱང་ཆུབ་སེམས་
དཔའ་རྣམས་ཀྱི་དེ་བཞིན་གཤེགས་པའི་སྟོབས་མངོན་པར་རྫོགས་པར་བྱང་ཆུབ་པ་སྟེ། སྟོབས་བཅུ་པོ་དེ་དག་དང་ལྡན་པའི་དེ་བཞིན་གཤེགས་པ་རྣམས་ནི། དེ་བཞིན་
གཤེགས་པ་ཞེས་བྱ་བའི་གྲངས་སུ་འགྲོའོ། །ཀྱེ་རྒྱལ་བའི་སྲས། དེ་ལྟར་མངོན་པར་སངས་རྒྱས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་ནི། ཆོས་ཀྱི་འཁོར་ལོ་ཆེན་པོ་རྣམ་པ་བཅུ་བསྐོར་ཏེ། རྣམ་པ་བཅུ་གང་ཞེ་ན། འདི་ལྟར་མི་འཇིགས་པས་ཤིན་ཏུ་སྦྱངས་པའི་ཡེ་ཤེས་དང་ལྡན་པ་དང༌། ཐ་དད་པ་ཡང་
དག་པར་ཤེས་པ་བཞིའི་སྒྲ་རྗེས་སུ་བསྒྲགས་པ་དང༌། བདེན་པ་བཞིའི་ཚུལ་གྱིས་ཤིན་ཏུ་བརྟགས་པ་དང༌། སངས་རྒྱས་ཀྱི་རྣམ་པར་ཐར་པ་བསྒྲིབས་པ་མེད་པའི་རྗེས་སུ་
སོང་བ་དང༌། སེམས་ཅན་ཐམས་ཅད་ཀྱི་སེམས་དགའ་བར་འགྱུར་བ་དང༌། ཐོགས་པ་མེད་ཅིང་བལྟ་བར་དཀའ་ལ་ཡོ་བ་མེད་ཅིང༌། སྡུག་བསྔལ་གྱི་གསལ་ཤིང་འབྱིན་པ་
དང་༑ སྔོན་གྱི་སྙིང་རྗེ་ཆེན་པོའི་བྱིན་གྱི་རླབས་པ་དང༌། འཇིག་རྟེན་གྱི་ཁམས་ཐམས་ཅད་དུ་གྲགས་པ་དང༌། བསྐལ་པ་གྲངས་མེད་པར་ཆོས་སྟོན་པ་རྒྱུན་མི་འཆད་པ་དང༌།

45-1-6b

དབང་པོ་དང༌། སྟོབས་དང༌། བྱང་ཆུབ་ཀྱི་ཡན་ལག་དང༌། བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་དང༌། ལེགས་པར་སྤྱད་པས་བསྐོར་
བའོ༑ ༑ཀྱེ་རྒྱལ་བའི་སྲས། སྒོ་རྣམ་པ་བཅུ་པོ་དེ་དག་ལ་སོགས་པ་རྣམ་པ་ཚད་མེད་པ་དེ་བཞིན་གཤེགས་པ་ཆོས་ཀྱི་འཁོར་ལོ་བསྐོར་རོ། །ཀྱེ་རྒྱལ་བའི་སྲས། དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་ཆོས་ཀྱི་འཁོར་ལོ་དེ་ནི་སེམས་ཅན་གཞན་གྱི་སེམས་ཀྱི་རྒྱུད་ལ་ཆོས་དཀར་པོའི་རྣམ་པ་བཅུས་ཐོགས་པ་མེད་པ་དང༌།
མངོན་པར་ཆགས་པ་མེད་པར་འབྱུང་བར་འགྱུར་ཏེ། བཅུ་གང་ཞེ་ན། འདི་ལྟར་སྨོན་ལམ་ཐམས་ཅད་ཀྱི་སྟོབས་ཀྱི་ཤུགས་དང༌། སྙིང་རྗེ་ཆེན་པོའི་བྱིན་གྱི་རླབས་དང༌། སེམས་
ཅན་གྱི་ཁམས་ཐམས་ཅད་མི་གཏོང་བ་དང༌། ཡེ་ཤེས་ཀྱི་རྣམ་པར་འཕྲུལ་བ་བསམ་པ་ཇི་ལྟ་བ་བཞིན་དུ་སྟོན་པ་དང༌། དུས་ལ་བབ་པར་ཐོབ་པར་བྱེད་པ་དང༌། རིགས་པའི་ཚུལ་
བཞིན་དུ་མི་འཁྲུལ་བ་དང༌། དུས་གསུམ་ཤེས་པར་བྱ་བ་རབ་ཏུ་རྟོགས་པ་དང༌། ལུས་ཀྱི་དབང་ཟིལ་གྱིས་མི་ནོན་པ་དང༌། ཚིག་གི་དབང་དམིགས་པར་དཀའ་བ་དང༌། ཡེ་ཤེས་
ཀྱི་དབང་ཚིག་བཞིན་དུ་ཁོང་དུ་ཆུད་པར་བྱེད་པ་སྟེ། ཀྱེ་རྒྱལ་བའི་སྲས། ཆོས་དཀར་པོའི་རྣམ་པ་བཅུ་པོ་དེ་དག་གིས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་

45-1-7a

པའི་སངས་རྒྱས་རྣམས་ཀྱི་ཆོས་ཀྱི་འཁོར་ལོ་སེམས་ཅན་གཞན་གྱི་སེམས་ཀྱི་རྒྱུད་ལ་ཐོགས་པ་མེད་པ་དང༌། མངོན་པར་མེད་པར་འགྱུར་བར་འགྱུར་
རོ༑ ༑ཀྱེ་རྒྱལ་བའི་སྲས། སངས་རྒྱས་ཀྱི་འཕྲིན་ལས་རྫོགས་པར་མཛད་ཟིན་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ནི་དོན་བཅུའི་དབང་
གཟིགས་ནས། ཡོངས་སུ་མྱ་ངན་ལས་འདའ་བ་ཆེན་པོ་སྟོན་ཏེ། བཅུ་གང་ཞེ་ན། འདི་ལྟར་ཡང་དག་པ་ཇི་ལྟ་བ་བཞིན་དུ་འདུ་བྱེད་མི་རྟག་པ་ཡོངས་སུ་བསྟན་པ་དང༌། འདུས་བྱས་
ཐམས་ཅད་ཡིད་བརྟན་དུ་མི་རུང་བར་བསྟན་པ་དང༌། མྱ་ངན་ལས་འདའ་བའི་ཕྱོགས་བདེ་བར་འགྲོ་བས་འཇིགས་པ་དང༌། བག་ཚ་བ་ཐམས་ཅད་དང་འབྲལ་བ་ཡང་དག་པར་བསྟན་
པ་དང༌། གཟུགས་ཀྱི་ལུས་ལ་ཞེན་པའི་ལྷ་དང་མི་རྣམས་ལ་གཟུགས་ཀྱི་ལུས་མི་རྟག་པ་ཉིད་དུ་ཡང་དག་པར་བསྟན་པ་དང༌། ཆོས་ཀྱི་སྐུ་ལ་ཡང་དག་པར་སྦྱར་བ་དང༌། རྣམ་
པར་འགྱུར་བའི་མཐུས་ཕྱིར་མི་ལྡོག་པར་ཡོངས་སུ་བསྟན་པ་དང༌། འདུ་བྱེད་ཐམས་ཅད་འདོད་དགུར་མི་རུང་ཞིང་དབང་བསྒྱུར་དུ་མེད་པ་ཡོངས་སུ་བསྟན་པ་དང༌། ས་གསུམ་
གྱི་འཁོར་བ་ཐམས་ཅད་སྒྱུ་མའི་རྣམ་པ་ལྟ་བུར་ཡོངས་སུ་བསྟན་པ་དང༌། མྱ་ངན་ལས་འདས་པ་ནི་སྙིང་པོ་དམ་པ་སྟེ། མི་འཇིགས་པའི་ཆོས་ཉིད་དུ་ཡང་དག་པར་བསྟན་པ་

45-1-7b

དང་༑ ཀུན་འབྱུང་ཞིང་འཇིགས་པས་འབྲལ་བར་འགྱུར་བ་ཡོངས་སུ་བསྟན་པ་དང༌། ཀྱེ་རྒྱལ་བའི་སྲས། སངས་རྒྱས་བཅོམ་ལྡན་འདས་ཀྱི་ཆོས་ཉིད་ཀྱིས་ཀྱང་དེ་བཞིན་ཏེ། སངས་རྒྱས་ཀྱི་
འཕྲིན་ལས་ཐམས་ཅད་རྫོགས་པར་མཛད་དེ། དགོངས་པ་ཐམས་ཅད་ཡོངས་སུ་རྫོགས་ཤིང་ཆོས་ཀྱི་འཁོར་ལོ་ཤིན་ཏུ་བསྐོར་ཏེ། འདུལ་བ་ཐམས་ཅད་ཤིན་ཏུ་དུལ་ནས། བྱང་ཆུབ་
སེམས་དཔའ་ཐམས་ཅད་ཤིན་ཏུ་ལུང་བསྟན་པར་འགྱུར་ཏེ། མཉམ་པ་མེད་པའི་གོ་འཕང་ཡོངས་སུ་མྱ་ངན་ལས་འདའ་བ་ཆེན་པོར་ཡོངས་སུ་མྱ་ངན་ལས་འདའོ། །ཀྱེ་རྒྱལ་བའི་
སྲས༑ དོན་བཅུ་པོ་དེ་དག་ཡང་དག་པར་གཟིགས་ནས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཉམ་པ་མེད་པའི་གོ་འཕང་ཡོངས་སུ་མྱ་
ངན་ལས་འདས་པ་ཆེན་པོ་ཡོངས་སུ་སྟོན་ཏོ། །ཀྱེ་རྒྱལ་བའི་སྲས། འདི་ནི་བྱང་ཆུབ་སེམས་དཔའ་རྣམས་ཀྱི་སྤྱོད་པ་ཡོངས་སུ་སྦྱོང་བ་ཞེས་བྱ་བའི་ཆོས་ཀྱི་སྒོ་སྟེ། ཡང་དག་པར་
རྫོགས་པའི་སངས་རྒྱས་མང་པོས་གསུངས་པའོ། །དོན་ཚད་མེད་པ་ཁོང་དུ་ཆུད་པར་འགྱུར་བའོ། །མཁས་པའི་སྐྱེ་བོ་དགའ་བར་བྱེད་པའོ། །བྱང་ཆུབ་སེམས་དཔའ་ཐམས་ཅད་ཀྱི་
སྤྱོད་པ་དང༌། སྨོན་ལམ་ཆེན་པོ་རྒྱུན་མི་འཆད་པར་བྱེད་པའོ། །སེམས་ཅན་གང་གིས་འདི་ཐོས་པར་གྱུར་ཏེ། ཐོས་ནས་ཀྱང་མོས་པར་བྱེད་པ་དང༌། མོས་པར་གྱུར་ནས་ཀྱང་ནན་

45-1-8a

ཏན་གྱིས་ཡང་དག་པར་བསྒྲུབ་པ་དེ་དག་ཐམས་ཅད་མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་སུ་མངོན་པར་འཚང་རྒྱ་བར་འགྱུར་
རོ༑ ༑ཀྱེ་རྒྱལ་བའི་སྲས། དེ་ཅིའི་ཕྱིར་ཞེ་ན། བྱང་ཆུབ་ནི་བྱང་ཆུབ་སེམས་དཔའ་ནན་ཏན་ལྷུར་བྱེད་པ་རྣམས་ཀྱིས་འགྲུབ་ཀྱི། ནན་ཏན་དང་མི་ལྡན་པ་རྣམས་ཀྱིས་མ་ཡིན་ནོ། །
ཀྱེ་རྒྱལ་བའི་སྲས། དེ་ལྟ་བས་ན། བྱང་ཆུབ་སེམས་དཔའ་སེམས་དཔའ་ཆེན་པོ་ནན་ཏན་ལ་གནས་པས། འཇིག་རྟེན་ལས་འདས་པའི་ཆོས་ཀྱི་སྒོའི་ལེའུ་བྱང་ཆུབ་སེམས་དཔའི་
སྤྱོད་པ་དང༌། ཡོན་ཏན་གྱི་འབྱུང་གནས། དོན་རྣམ་པར་གདོན་མི་ཟ་བའི་མེ་ཏོག། ཆོས་ཀྱི་སྒོ་ཐམས་ཅད་ལ་ཡང་དག་པར་གཞོལ་བ། ཡེ་ཤེས་ཀྱི་སྒོ་ལ་འཇུག་པ། འཇིག་
རྟེན་གྱི་ལམ་ཐམས་ཅད་ལས་ཡང་དག་པར་འདས་པ། ཉན་ཐོས་དང༌། རང་སངས་རྒྱས་ཐམས་ཅད་ཀྱི་ལམ་དང་བྲལ་བ། འགྲོ་བ་ཐམས་ཅད་དང་ཐུན་མོང་མ་ཡིན་པ། ཆོས་
ཐམས་ཅད་ཀྱི་སྒོ་སྣང་བར་བྱེད་པ། འགྲོ་བ་ཐམས་ཅད་ཀྱི་འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་རྣམ་པར་འཕེལ་བར་བྱེད་པ་འདི། རིམ་གྲོར་བྱས་ཏེ།
མཉན་པར་བྱའོ། །བླང་བར་བྱའོ། །ཡོངས་སུ་གཟུང་བར་བྱའོ། །ཡོངས་སུ་བཟུང་ནས་ཀྱང་ངེས་པས་རྟོགས་པའི་སྒོས་ཡོངས་སུ་སྦྱང་བ་དང༌། སྨོན་ལམ་མངོན་པར་བསྒྲུབ་

45-1-8b

པ་ལ་བརྩོན་པར་བྱའོ། །ཀྱེ་རྒྱལ་བའི་སྲས། དེ་ལྟར་བརྩོན་པའི་བྱང་ཆུབ་སེམས་དཔའ་རྣམས་ལ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དཀོན་པ་མ་ཡིན་ནོ། །འཇིག་
རྟེན་ལས་འདས་པའི་ཆོས་ཀྱི་སྒོའི་ལེའུ་ཆོས་ཐམས་ཅད་ཀྱི་སྒོར་ཡང་དག་པར་གཞོལ་བའི་ཆོས་ཀྱི་རྣམ་གྲངས་འདི་བསྟན་པའི་ཚེ། སངས་རྒྱས་ཀྱི་མཐུ་དང༌། ཆོས་ཀྱི་རྣམ་གྲངས་
འདིའི་ཆོས་ཉིད་ཐོབ་པས། ཕྱོགས་བཅུའི་འཇིག་རྟེན་གྱི་ཁམས་ཚད་མེད་གྲངས་མེད་པ་རྣམས་རབ་ཏུ་གཡོས་པར་གྱུར་ཏོ། །འཇིག་རྟེན་གྱི་ཁམས་གཡོས་པར་གྱུར་པ་དེ་དག་ཐམས་
ཅད་ཀྱང་སྣང་བ་ཆེན་པོས་རྒྱས་ཤིང་གསལ་བར་གྱུར་ཏོ། །ཕྱོགས་བཅུའི་སངས་རྒྱས་བཅོམ་ལྡན་འདས་ཀྱང་དགྱེས་པར་གྱུར་ཏེ། བྱང་ཆུབ་སེམས་དཔའ་ཀུན་ཏུ་བཟང་པོ་ལ་ཞལ་བསྟན་
ནས་གསུང་བརྗོད་པ། ཀྱེ་རྒྱལ་བའི་བུ། ལེགས་སོ། །ལེགས་སོ། །ཇི་ལྟར་ཁྱོད་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ། འཇིག་རྟེན་ལས་འདས་པའི་ཆོས་ཀྱི་སྒོའི་
ལེའུ་བྱང་ཆུབ་སེམས་དཔའི་སྤྱོད་པ་དང༌། ཡོན་ཏན་གྱི་འབྱུང་གནས་དོན་རྣམ་པར་གདོན་མི་ཟ་བའི་མེ་ཏོག་ཆོས་ཀྱི་སྒོ་ཐམས་ཅད་ལ་ཡང་དག་གཞོལ་བ། ཡེ་ཤེས་ཀྱི་སྒོ་ལ་འཇུག་
པ༑ འཇིག་རྟེན་གྱི་ལམ་ཐམས་ཅད་ལས་ཡང་དག་པར་འདས་པ་དང༌། ཉན་ཐོས་དང༌། རང་སངས་རྒྱས་ཐམས་ཅད་ཀྱི་ལམ་དང་བྲལ་བ། འགྲོ་བ་ཐམས་ཅད་དང་ཐུན་མོང་མ་ཡིན་པ།

45-1-9a

ཆོས་ཐམས་ཅད་ཀྱི་སྒོ་སྣང་བར་བྱེད་པ། འགྲོ་བ་ཐམས་ཅད་ཀྱི་འཇིག་རྟེན་དང༌། འཇིག་རྟེན་ལས་འདས་པའི་དགེ་བའི་རྩ་བ་རྣམ་པར་འཕེལ་བར་བྱེད་པ་
འདི་བསྟན་པ་ནི་རྒྱལ་བའི་བུ་ཁྱོད་ཆོས་འདི་དག་ལ་ལེགས་པར་བསླབས་པས་ཤིན་ཏུ་བྱང་བ་སྟེ། རྒྱལ་བའི་བུ་ཁྱོད་ཀྱིས་ཆོས་ཀྱི་བྱིན་གྱི་རླབས་དང༌། མཐུས་མོས་པའི་ཆོས་ཀྱི་རྣམ་
གྲངས་འདི་ལེགས་པར་བཤད་དེ། ངེད་ཀྱིས་ཀྱང་མངོན་པར་བསྔགས་སོ། །དེ་བཞིན་དུ་དེ་བཞིན་གཤེགས་པ་ཐམས་ཅད་ཀྱིས་ཀྱང་མངོན་པར་བསྔགས་སོ། །ཀྱེ་རྒྱལ་བའི་བུ།
ཁྱོད་ཀྱིས་ཆོས་ཀྱི་རྣམ་གྲངས་འདི་ད་ལྟར་དང༌། མ་འོངས་པའི་བྱང་ཆུབ་སེམས་དཔའ་རྣམས་ཀྱི་མ་ཐོས་པའི་ཆོས་ཐོས་པར་བྱ་བའི་ཕྱིར། ངེད་ཀྱིས་བྱིན་གྱིས་བརླབ་པ་མཛད་དོ།།
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་བལྟས་ཏེ། འཁོར་གྱི་དཀྱིལ་འཁོར་ཐམས་ཅད་ལ་བལྟས་
ནས་ཆོས་ཀྱི་དབྱིངས་ཐམས་ཅད་ལ་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །གང་རྣམས་དེ་དག་བསྐལ་པ་བྱེ་བ་ཁྲག་ཁྲིག་སྟོང་དུ་བརྟུལ་ཞུགས་དཀའ་སྤྱད་པ།།
གང་རྣམས་དེ་དག་སངས་རྒྱས་བྱེ་བ་ཁྲག་ཁྲིག་སྟོང་ལས་བྱུང་བའི་ཆོས་ཀྱི་སྲས། །གང་རྣམས་དེ་དག་སེམས་ཅན་བྱེ་བ་ཁྲག་ཁྲིག་སྟོང་རྣམས་བྱང་ཆུབ་རབ་འགོད་པ། །དཔེ་

45-1-9b

ཟླ་མེད་པ་དེ་དག་རྣམས་ཀྱི་སྤྱོད་པ་བཤད་ཀྱི་རྩེ་ཅིག་མཉན་པར་བྱོས། །གང་དག་སངས་རྒྱས་ཁྲག་ཁྲིག་མཐའ་ཡས་མཆོད་ཀྱང་བདག་ནི་སངས་རྒྱས་མི་གནས་པ། །གང་དག་ཉོན་མོངས་
བཅིངས་པའི་འགྲོ་བ་ཐར་བྱེད་སེམས་ཅན་འདུ་ཤེས་མི་གནས་དང༌། །གང་རྣམས་དེ་དག་སངས་རྒྱས་ཡོན་ཏན་རྟག་ཏུ་ཚོལ་ཡང་ཡོན་ཏན་མི་གནས་པ། །དེ་དག་འཇིག་རྟེན་རབ་ཏུ་དགའ་
བར་བྱེད་པའི་སྤྱོད་མཆོག་མཛེས་པ་བརྗོད་པར་བྱ། །གང་རྣམས་དེ་དག་སྲིད་པ་གསུམ་ན་ལས་དང་ཉོན་མོངས་བདུད་ཀྱི་དབང་སོང་སྣང༌། །གང་རྣམས་དེ་དག་འཕགས་པའི་ཡོན་ཏན་ལྡན་
ཞིང་ཁྱུ་མཆོག་སྤྱོད་པ་སྟོན་པ་པོ། །གང་རྣམས་དེ་དག་གཏི་མུག་ཉོན་མོངས་ཉེས་བྲལ་བསམ་པ་ཞི་ཞིང་རབ་ཞི་བ། །འགྲོ་བ་རྣམས་ལ་སྤྱོད་པའི་རིམ་པ་སྟོན་པ་དེ་དག་ཡོན་ཏན་བརྗོད་པར་
བྱ༑ ༑གང་རྣམས་དེ་དག་བདུད་གཡོ་འགྲོ་བ་ཀུན་ལས་བརྒལ་ཏེ་ཐམས་ཅད་དབང་བྱེད་པ། །འགྲོ་བ་ཐམས་ཅད་དག་ལ་སྤྲུལ་པ་སྣ་ཚོགས་ཐ་དད་མཐའ་ཡས་རབ་ཏུ་སྟོན། །སེམས་
བསྐྱེད་གྱུར་མ་ཐག་ཏུ་གནས་དང་འཇིག་པའི་བྱ་བ་ཐམས་ཅད་སྟོན་བྱེད་པ། །དེ་དག་ཡོན་ཏན་སྣ་ཚོགས་མཛེས་པ་སེམས་ཅན་དགའ་བར་བྱེད་པ་བརྗོད་པར་བྱ། །སྲིད་པའི་རྒྱུད་ན་
སེམས་ཅན་སྡུག་བསྔལ་ཉེན་ཅིང་སྐྱེ་དང་རྒ་བས་གཟིར་བ་དང༌། །འཆི་དང་མྱ་ངན་དག་གིས་གཙེས་ཤིང་གནོད་བྱས་ཉོན་མོངས་ཀུན་ཏུ་གཟིར་མཐོང་ནས། །དེ་དག་ཐར་བར་བྱ་ཕྱིར་

45-1-10a

སྙིང་རྗེ་རྒྱ་ཆེན་བསྐྱེད་ནས་ཡེ་ཤེས་མཆོག་འགོད་པ། །དེ་དག་ཡོན་ཏན་ཤིན་ཏུ་དགེ་བ་ཕྱོགས་ཙམ་བཤད་ཀྱི་རྩེ་ཅིག་མཉན་པར་བྱོས། །སྦྱིན་དང་
ཚུལ་ཁྲིམས་བཟོད་པ་བརྩོན་འགྲུས་དགའ་བར་བསམ་གཏན་ལ་ཡང་རྣམ་པར་རྩེན། །ཤེས་རབ་ཐབས་ཀྱི་ཕ་རོལ་ཕྱིན་ཅིང་བྱམས་དང་སྙིང་རྗེ་ལྷག་པའི་བསམ་པ་དང༌། །དགའ་
བའི་ཆོས་ལ་བརྩོན་ཞིང་བཏང་སྙོམས་དགའ་བས་བསྐལ་པ་བརྒྱར་ཡང་སྤྱོད་སྤྱད་པ། །དེ་དག་སྤྱོད་ལྡན་ཡོན་ཏན་ལྡན་པ་རྣམས་ཀྱི་ཡོན་ཏན་བསྟན་གྱི་དེ་དག་ཉོན། །གང་རྣམས་
དེ་དག་བྱང་ཆུབ་གཉེར་ཕྱིར་བྱེ་བ་ཁྲག་ཁྲིག་སྟོང་གི་ལུས་སྐེམ་པ། །གང་རྣམས་བྱང་ཆུབ་ཞི་བ་ཚོལ་ཕྱིར་སྲོག་ལ་ལྟ་བ་མེད་པར་གྱུར་པ་དང༌། །གང་རྣམས་དེ་དག་སེམས་ཅན་
ཕན་ཕྱིར་རྟག་བརྩོན་བདག་གི་བདེ་བ་མི་ཚོལ་བ། །བྱམས་དང་སྙིང་རྗེའི་སེམས་ལྡན་ཐུབ་པ་དེ་དག་ཀུན་གྱི་སྤྱོད་མཆོག་བརྗོད་པར་བྱ། །རྒྱ་མཚོའི་ཆུ་ཐིགས་བགྲངས་པ་རེ་
རེས་ཐམས་ཅད་ཟད་པར་བྱ་བར་རུང་སྲིད་ཀྱི། །དེ་དག་ཡོན་ཏན་བསྐལ་པ་བྱེ་བ་ཁྲག་ཁྲིག་དུ་མ་སྟོང་དུ་བརྗོད་བྱས་ཀྱང༌། །དཔེ་ཙམ་བྱ་བར་མི་ནུས་ལེགས་པར་བརྗོད་ཅིང་བསྟན་
པར་མི་ནུས་འོན་ཀྱང་གོ། སེམས་ཅན་ཕན་པའི་དོན་དུ་སངས་རྒྱས་ཡུལ་རྣམས་བསྟན་པར་བྱ་བ་མཉན་པར་བྱོས། །གང་དག་འགྲོ་བ་རྣམས་ཀྱི་དོན་ཕྱིར་དགེ་བ་ཀུན་འཛིན་དཀར་

45-1-10b

པོ་འཕེལ་བྱེད་ཀྱང༌། །མཐོ་བར་མི་སེམས་དམའ་བར་སེམས་མེད་མི་དམན་ཆོས་ཚོལ་ངོམས་པར་ཡོང་མི་འགྱུར། །འགྲོ་བ་ཀུན་ནས་དོན་གཉེར་ཆུ་ཀླུང་ཡེ་ཤེས་མཚོ་ཆེན་ཤེས་རབ་ཤིང་
སྡོང་སྟེ། །སྟོན་པའི་མཁས་པ་དེ་དག་རྣམས་ནི་ས་ལྟར་འགྲོ་བ་ཐམས་ཅད་འཚོ་བ་ཡིན། །བྱམས་པ་རླན་ཡིན་སྙིང་རྗེ་རྩ་བ་དགའ་བ་སྡོང་པོ་བརྟན་པ་སྡོམ་པ་སྟེ། །ཟེ་བ་ཡེ་ཤེས་དྲི་ནི་
ཚུལ་ཁྲིམས་བཟང་པོ་ལོ་མ་མེ་ཏོག་ཡོན་ཏན་ཅན། །སངས་རྒྱས་འོད་ཀྱིས་རབ་ཏུ་རྒྱས་བྱས་བློ་གྲོས་ལྡན་པ་སེམས་ཅན་དགའ་བྱེད་པ། །དེ་དང་དེ་དག་པདྨོ་ལྟ་བུར་འདུས་བྱས་མ་གོས་
འགྲོ་བ་རྣམས་ལ་སྣང༌། །ས་བོན་མོས་པ་ས་གཞི་བསམ་པ་བྱམས་དང་སྙིང་རྗེ་དང་ནི་རྩ་བ་སྟེ། །སྡོང་པོ་ཤེས་རབ་ཐབས་ནི་ཡལ་ག་ལྕུག་མ་དག་ནི་ཕ་རོལ་ཕྱིན་རབ་ལྔ། །བསམ་
གཏན་ཤེས་རབ་མངོན་ཤེས་མེ་ཏོག་རྒྱས་པ་ཀུན་མཁྱེན་ཡེ་ཤེས་འབྲས་བུ་སྟེ། །ཆོས་ཀྱི་ཤིང་མཆོག་རྫུ་འཕྲུལ་བྱ་འཁོད་དེ་དང་དེས་ནི་འཇིག་རྟེན་གསུམ་པོ་ཁེབས། །རིམ་གྱིས་
དཀར་ཡངས་ཡོངས་སུ་སྤེལ་བ་ལུས་ཡིན་བདེན་པ་རྣམས་ནི་རྐང་པ་སྟེ། །དྲན་པ་མགྲིན་པ་སྤྱོད་མཆོག་ཤེས་རབ་མགོ་ཡིན་རལ་པ་རྣམ་པར་གྲོལ་བ་དགེ། སྟོང་པ་དོན་དམ་སུལ་
དང་ཕུག་ཡིན་བྱམས་དང་སྙིང་རྗེ་དག་ནི་མིག་གཉིས་ཏེ། །དེ་དག་སེང་གེ་ལྟ་བུར་བདག་མེད་སྒྲ་འབྱིན་བདུད་སྡེ་རབ་ཏུ་སྐྲག་པར་བྱེད། །འགྲོ་བ་མ་ལུས་རྣམས་ནི་འཁོར་བའི་འབྲོག་

45-1-11a

དགོན་ཉོན་མོངས་མི་བཟད་འཁྱམས་གྱུར་ཏེ། །བདུད་ཀྱི་བྱ་མ་རྟ་དང་རྐུན་པོར་བཅས་པས་ཟིན་ཅིང་གཏི་མུག་མདོངས་གྱུར་པ། །ལམ་ནི་རབ་སྟོར་མི་མཁས་
སེམས་ཅན་མཐོང་ནས་དེད་དཔོན་མཁས་པ་དེ་དག་ནི། །ལམ་གྱི་མཐར་ཁྲིད་འཇིགས་པ་མེད་པའི་གྲོང་ཁྱེར་དམ་པ་མཆོག་ལ་རབ་ཏུ་འགོད། །འགྲོ་བ་དག་ནི་འདོད་ཆགས་ཞེ་སྡང་མུན་
པ་ཉོན་མོངས་སྣ་ཚོགས་ནད་བཏབ་ཅིང༌། །ཡུན་རིང་ནས་ནི་འདུས་བྱས་སྡུག་བསྔལ་དག་ལ་གཞོལ་ཞིང་སྡུག་བསྔལ་རབ་འབར་བ། །སེམས་ཅན་མཐོང་ནས་སྙིང་རྗེ་བསྐྱེད་དེ་ཉོན་མོངས་པ་
ཡི་ནད་པ་ཀུན་གསོ་ཞིང༌། །ནད་རྣམས་ཞི་བར་བྱེད་པ་སྟོང་ཕྲག་བརྒྱད་ཅུ་རྩ་བཞི་དམ་པ་དག་ཀྱང་སྟོན། །རྒྱལ་པོ་ལྟ་བུ་དེ་དང་དེ་དག་འཁོར་རྣམས་དགར་བྱེད་འགྲོ་ལ་ཆོས་སྟོན་པ། །སྡིག་
པ་སྤོང་ལ་དགེ་ལ་བསྙེན་ཅིང་སངས་རྒྱས་ཡོན་ཏན་རྣམས་ཀྱང་ཚོལ་ཅིག་ཅེས། །རྐང་གཉིས་དབང་པོའི་ཆོས་ཀྱི་ཡུལ་ལ་ཀུན་མཁྱེན་ཡེ་ཤེས་དབང་པོར་དབང་བསྐུར་བ། །རྒྱ་ཆེན་བྱང་
ཆུབ་ཡན་ལག་རིན་ཆེན་འབྱུང་གནས་དེ་དག་འགྲོ་བའི་འཕགས་པའི་ནོར། །ཚུལ་ཁྲིམས་ལྟེ་བ་ཏིང་འཛིན་མུ་ཁྱུད་བརྒྱན་པའི་ཡེ་ཤེས་འོད་དང་ཤེས་རབ་མཚོན། །ཡེ་ཤེས་རྣོ་བའི་
གཞུ་ཅན་ཉོན་མོངས་འཇོམས་ཞིང་བདུད་ཀྱི་སྡེ་རྣམས་དཀྲུག་བྱེད་པ། །ཆོས་ཀྱི་སྒྲོན་མ་ཆེ་འབྱིན་མཆོག་རྣམས་དེ་དང་དེ་དག་སངས་རྒྱས་བསྐོར་བ་ཡིན། །འཁོར་ལོ་མཆོག་རྣམས་

45-1-11b

བསྐོར་ཞིང་ཕ་རོལ་རྒོལ་བ་དག་དང་མུ་སྟེགས་ཐམས་ཅད་འཇོམས། །ཡེ་ཤེས་ཆུ་ནི་ཟབ་ཅིང་མི་ཟད་ཤིན་ཏུ་རྒྱ་ཆེན་ཆོས་ཀྱི་རོ་དང་ལྡན། །བྱང་ཆུབ་ཡན་ལག་དེ་བཞིན་བསམ་གཏན་རིན་ཆེན་
གང་བ་འགྲོ་ཀུན་ཤེས་པར་དཀའ། །ཐམས་ཅད་མཁྱེན་པའི་གནས་ཀྱི་མཐའ་རླབས་མཐའ་ཡས་ཡུལ་རྣམས་དག་ཅིང་ལྷག་བསམ་དགེ །དེ་དང་དེ་དག་ཡེ་ཤེས་རྒྱ་མཚོ་མཚུངས་མེད་
བསྟན་པས་ཟད་པར་མི་འགྱུར་རོ། །འཇིག་རྟེན་རབ་འཕགས་རྟག་ཏུ་ཡུལ་གྱིས་མི་གོས་འགྲོ་བ་རྣམས་ཀྱི་གནས་གྱུར་པ། །བསམ་གཏན་མངོན་ཤེས་རབ་འཕེལ་ཡེ་ཤེས་རྩེ་མོ་ལྷག་པའི་
བསམ་པ་མི་སྒུལ་བ། །གང་དག་དེ་དང་ཉེར་ཕྲད་ཤེས་རབ་ཡེ་ཤེས་མཆོག་གིས་རབ་ཏུ་འདྲ་བར་འགྱུར། །དེ་དང་དེ་དག་ཡོན་ཏན་རི་རབ་ཤེས་རབ་རབ་བརྟན་འགྲོ་བ་ཀུན་གྱིས་བལྟས། །
ལྷག་པའི་བསམ་པ་མཆོག་ནི་རྡོ་རྗེ་མཚུངས་ཤིང་འདྲ་སྟེ་བརྟུལ་ཞུགས་ཐམས་ཅད་བརྟན། །སངས་རྒྱས་ཆོས་དང་དགེ་འདུན་ཐམས་ཅད་མཁྱེན་པའི་སྤྱོད་ཡས་བསམ་པ་མི་ཕྱེད་དེ། །
བདུད་དང་སེམས་ཅན་ཉོན་མོངས་འཇིག་རྟེན་རླུང་དག་གིས་ནི་མི་བསྐྱོད་རབ་བརྟན་པ། །དེ་དང་དེ་དག་འཇིག་རྟེན་དམ་པ་ཉོན་མོངས་འབར་བ་དག་ལས་ཟློག་པར་བྱེད། །བྱམས་པའི་སྤྲིན་
རྣམས་ཀུན་འདུས་སྙིང་རྗེ་སྟུག་པོ་རིག་པའི་གློག་ཆེན་རྒྱུ་ཞིང་ལྡོག །ཐུབ་པ་རྣམས་ནི་རྫུ་འཕྲུལ་གནས་བཞི་དབྱངས་ཀྱི་འབྲུག་སྒྲ་འབྱིན་ཅིང་རབ་ཏུ་སྒྲོག། ཐ་དད་ཡང་དག་ཤེས་དང་

45-1-12a

ཚུལ་ཁྲིམས་ཡན་ལག་བརྒྱད་ལྡན་ཆུ་ཡི་ཆར་འབེབས་པ། །དེ་དང་དེ་དག་སྤྲིན་ཆེན་ཉོན་མོངས་ཞི་བྱེད་སེམས་ཅན་དོན་ཕྱིར་མངོན་པར་འཕགས། །ཤེས་
རབ་དགའ་དང་ཁྲེལ་ཡོད་དག་ནི་འོབས་ཏེ་ཆོས་ཀྱི་རྒྱལ་མཚན་བསྒྲེང༌། །ཡེ་ཤེས་ཤིང་ཐགས་ཡིན་ཏེ་ཐར་པའི་སྒོ་ཕྱེ་དྲན་པ་དེ་དག་སྒོ་བ་ཡིན། །བདེན་པ་རྣམས་ནི་ལམ་ཆེན་བཞི་སྟེ་
ཤིན་ཏུ་དགེ་བའི་རྫུ་འཕྲུལ་རབ་བརྒྱན་པ། །སྲིད་པ་གསུམ་ན་བདུད་སྡེ་དག་གིས་མི་ཐུལ་གྲོང་ཁྱེར་ཆོས་ཉིད་དག་ཏུ་སྟོན། །ཐམས་ཅད་མཁྱེན་པའི་སེམས་མཆོག་ཤིང་ལ་རབ་
འདུག་རྫུ་འཕྲུལ་རྐང་པའི་རྐང་པ་བརྟན། །གཤོག་པ་ཐབས་ཀྱི་སྟོབས་ཏེ་ཕ་རོལ་གནོན་མཐུ་བྱམས་དང་སྙིང་རྗེ་མིག་གཉིས་ཡིན། །སྟོན་པ་དེ་དག་འགྲོ་བ་ཀུན་ན་ཐུབ་མེད་མཁའ་
ལྡིང་དབང་པོའི་དྲག་ཤུལ་འདྲ། །སྲིད་པའི་མཚོ་ནས་འདོན་ཅིང་ལྷ་མི་རྣམས་ཀྱང་མྱ་ངན་འདའ་བའི་མཆོག་ལ་འགོད། །ཚུལ་ཁྲིམས་དཀྱིལ་འཁོར་རྫུ་འཕྲུལ་རྐང་པའི་ཤུགས་
ལྡན་ཡེ་ཤེས་འོད་ཟེར་ཕྲེང་བ་མཛེས། །འོད་སྣང་ཀུན་འཆར་ཉོན་མོངས་འཇོམས་ཤིང་སྲིད་པའི་རྒྱ་མཚོ་རབ་ཏུ་སྐེམ་པར་བྱེད། །སྟོབས་དང་དབང་པོ་དགེ་བའི་སྨན་འཕེལ་སེམས་
ཅན་པདྨོ་ཡོངས་སུ་རྒྱས་བྱེད་པ། །དེ་དང་དེ་དག་སྣང་བྱེད་ཆོས་ཀྱི་ཉི་མའི་ཁྱུ་མཆོག་འགྲོ་བ་ཀུན་དུ་འབྱུང༌། །ཆོས་དབྱིངས་རྣམ་པར་དག་པ་དཀྱིལ་འཁོར་འགྲོ་བ་ཀུན་གྱིས་བལྟ་ན་

45-1-12b

མཛེས་པ་སྟེ། །ཉན་ཐོས་རང་རྒྱལ་རྣམས་ཀྱི་ཚོགས་མང་སྐར་མ་འདྲ་བ་དག་ནི་ཟིལ་གྱིས་མནན། །སེམས་ཀྱི་རྒྱུད་རྣམས་མཐོང་ནས་སྲིད་པ་གསུམ་དུ་འཕེལ་དང་འགྲིབ་པ་རྣམ་པར་སྟན། །
དེ་དང་དེ་དག་ཡེ་ཤེས་ཟླ་བ་འགྲོ་ལ་འཆར་ཞིང་མཁས་པ་ནམ་མཁའི་མཐའ། །ཆོས་ཀྱི་དབང་པོ་འགྲོ་བ་ཀུན་ལ་དབང་བྱེད་གཟུགས་དང་ཡོན་ཏན་དག་གིས་བརྒྱན། །ཡེ་ཤེས་རྡོ་རྗེ་མངའ་བ་
ཐབས་ནི་མིག་སྟེ་ཆོས་ལ་དབང་ཆེན་བསྒྱུར་གནས་པ། །ལུས་དང་མཚན་དང་དཔེ་བྱད་བཟང་པོ་སྣ་ཚོགས་ཀུན་གྱིས་བལྟ་བའི་དབང་པོ་སྟེ། །ཆོས་ཀྱིས་འགྲོ་བ་ཀུན་ལས་རྒྱལ་བ་དེ་དང་དེ་དག་
ཆོས་ཀྱི་དབང་པོ་ཡིན། །སྲིད་པ་གསུམ་ན་འདོད་པའི་འདམ་དང་ཉོན་མོངས་ལས་ལས་རབ་འདས་ཀུན་དབང་པོ། །བྱམས་པ་སྣང་དང་ཐུགས་རྗེ་བསམ་གཏན་དགའ་དང་བཏང་སྙོམས་རྣམས་
ལ་མོས། །སྲིད་པ་གསུམ་པོ་ཀུན་དུ་ཐ་དད་ལུས་སྟོན་ཆོས་ཀྱི་སྒྲས་ཀྱང་གོ་འབྱེད་པ། །དེ་དང་དེ་དག་ཚངས་པ་ལྟ་བུར་རྣམ་དག་མོས་ཤིང་ལྟ་བའི་རྣམ་པ་སེལ། །འཁོར་ལས་རབ་ཏུ་འདས་
ཤིང་རྣམ་དག་ཡུལ་དང་ལྡན་པ་བདག་པོ་ཆོས་ཀྱི་དབང༌། །ཕྱིར་ལྡོག་མི་འགྱུར་བློ་གྲོས་ཆེ་འཆང་གང་རྣམས་ཐེག་པ་དམའ་དང་ཐ་དད་ལ། །ཆོས་ཀྱི་དབང་པོར་དབང་བསྐུར་འཇིག་རྟེན་
དམ་པ་ཡེ་ཤེས་ཕྱིར་ལྡོག་མི་འགྱུར་བ། །ཐམས་ཅད་མཁྱེན་པའི་ཡོན་ཏན་དབང་ཕྱུག་གྲགས་ཆེན་དེ་དང་དེ་དག་འཇིག་རྟེན་དབང༌། །ནམ་མཁའི་མཁའ་དབྱིངས་ལྟ་བུར་དངོས་དང་

45-1-13a

རྣམ་བྲལ་དམིགས་པ་ཐམས་ཅད་རྣམ་བསལ་བ། །འགྲོ་བ་ཀུན་ཏུ་བྱ་བ་ཉམས་ལེན་ཁྱུ་མཆོག་ཅི་ལའང་གནས་པ་མེད་པ་སྟེ། །འགྲོ་བ་ཀུན་ཏུ་སྤྱོད་པ་
དཀར་ཞུགས་མཁས་པ་དེ་དག་རབ་ཏུ་མི་གནས་པ། །དེ་དང་དེ་དག་ཡེ་ཤེས་དགེ་ཞིང་དག་པས་ཤེས་རབ་ནམ་མཁའི་དབྱིངས་དང་འདྲ། །དེ་དང་དེ་དག་ཤིན་ཏུ་རྒྱ་ཆེན་ཐབས་ལྡན་ས་ལྷར་
འགྲོ་བ་ཀུན་གྱི་གསོས། །ཆུ་འདྲ་དེ་དང་དེ་དག་བྱམས་དང་སྙིང་རྗེ་ཉོན་མོངས་མེ་ནི་རབ་ཏུ་སེལ། །དེ་དང་དེ་དག་ཡེ་ཤེས་མེས་ནི་ཉོན་མོངས་སྲེག་ཅིང་བག་ཆགས་བཅས་པ་བསལ། །སྟོན་
པ་དེ་དག་མི་གནས་རླུང་དང་འདྲ་བར་སྲིད་པ་གསུམ་ན་རབ་ཏུ་རྒྱུ། །དེ་དང་དེ་དག་རིན་ཆེན་འདྲ་སྟེ་ཤིན་ཏུ་དཀོན་ཞིང་འགྲོ་བར་དབུལ་ཡང་སེལ། །དེ་དང་དེ་དག་རྡོ་རྗེ་ལྟ་བུར་སྲིད་པ་གསུམ་
ན་ལྟ་བ་ཀུན་ཏུ་འཇོམས། །དེ་དང་དེ་དག་ཡོན་ཏན་ཀུན་གྱི་ཕྲེང་བ་སྣ་ཚོགས་འཇིག་རྟེན་གསུམ་མཛེས་བྱེད། །སྟོན་པ་དེ་དག་ནོར་བུ་རིན་ཆེན་མཚུངས་འདྲ་སྤྱོད་པ་ཀུན་གྱི་གཙུག་ཏུ་ཕྱིན།།
དེ་དང་དེ་དག་མེ་ཏོག་ལྟ་བུར་ཡོན་ཏན་རབ་རྒྱས་བྱང་ཆུབ་ཡན་ལག་རྩེ། །ཕྲེང་བ་ལྟ་བུར་དེ་དང་དེ་དག་སྨོན་ལམ་བཅིངས་ཤིང་འཇིག་རྟེན་མགོན་ལ་གནས། །དེ་དང་དེ་དག་ཚུལ་
ཁྲིམས་མ་ཉམས་སྐྱོན་མེད་རྣམ་དག་དྲི་ནི་དྲི་རབ་ཞིམ། །དེ་དང་དེ་དག་འཇིག་རྟེན་གསུམ་ན་ཆོས་དང་ཡེ་ཤེས་ཀྱིས་ནི་བག་ཆགས་དག། གདུགས་འདྲ་དེ་དང་དེ་དག་སྟོབས་ཀྱི་བླ་

45-1-13b

རེས་ཉོན་མོངས་རྡུལ་ལས་སྐྱོབ་པར་བྱེད། །ཡེ་ཤེས་རྒྱལ་མཚན་བསྒྲེང་བའི་ཐུགས་མངའ་དེ་དང་དེ་དག་ང་རྒྱལ་མཚན་སྙོལ། །དེ་དང་དེ་དག་སྤྱོད་པའི་བ་དན་སྣ་ཚོགས་ཡིད་འོང་ཡེ་
ཤེས་ཀུན་ཏུ་འཕགས། །གོས་འདྲ་དེ་དང་དེ་དག་རྫུ་འཕྲུལ་ཡོན་ཏན་འགྲོ་བ་ཀུན་ལ་ཁེབས་པར་བྱེད། །ཐེག་པ་འདྲ་བ་ཁྱུ་མཆོག་མཐའ་ཡས་དེ་དང་དེ་དག་འཇིག་རྟེན་གསུམ་ལས་འབྱིན།།
དེ་དང་དེ་དག་རབ་དུལ་གླང་པོ་ལྟ་བུར་ཡིད་ཀྱིས་རྟག་ཏུ་དུལ་ལ་གནས། །དེ་དང་དེ་དག་རྫུ་འཕྲུལ་རྟས་ནི་ཁལ་ཆེན་ཁྱེར་ཞིང་འཇིག་རྟེན་གསུམ་ལས་འདའ། །ཀླུ་ཡི་དབང་པོ་ལྟ་བུ་དེ་དང་དེ་དག་
སེམས་ཀྱི་ཡུལ་དུ་ཆོས་ཆར་འབེབས། །དེ་དང་དེ་དག་འགྲོ་བ་ཀུན་ལ་མེ་ཏོག་ཨུ་དུམ་ཝར་མཚུངས་འདྲ་ཤིན་ཏུ་དཀོན། །དཔའ་བོ་ལྟ་བུ་དེ་དང་དེ་དག་ཉོན་མོངས་འཇོམས་ཤིང་བདུད་ཀྱི་
སྡེ་རྣམས་འཁྲུགས། །མི་ལྡོག་འཁོར་ལོ་ལྟ་བུ་དེ་དང་དེ་དག་འདྲེན་པ་རྣམས་ཀྱིས་རབ་ཏུ་བཙུད། །དེ་དང་དེ་དག་སྒྲོན་མ་ལྟ་བུར་མུན་པ་སེལ་ཅིང་སེམས་ཅན་ཐམས་ཅད་ལམ་ཡང་སྟོན། །དེ་
དང་དེ་དག་ཆུ་ཀླུང་ལྟ་བུར་ཡོན་ཏན་དེད་ཅིང་ལམ་རྒྱུན་རྗེས་སུ་འགྲོ་།དེ་དང་དེ་དག་ཟམ་པ་ལྟ་བུར་ངལ་བ་མེད་པར་རྟག་ཏུ་འགྲོ་བ་སྒྲོལ། །གྲུ་དང་གྲུ་ཆེན་ལྟ་བུར་སྨོན་ལམ་རབ་བཏབ་ཡེ་ཤེས་
གངས་ཆེན་མཚོ་ཐོབ་བྱེད། །དེ་དང་དེ་དག་མཉན་པ་ལྟ་བུར་འགྲོ་བ་ཡེ་ཤེས་ཐང་ཆེན་མཆོག་ལ་འགོད། །དེ་དག་སྐྱེད་མོས་ཚལ་གྱི་དགའ་བརྩེ་ཞིང་འགྲོ་ལ་ཡང་དག་སྤྱོད་པ་སྟོན། །དེ་

45-1-14a

དག་ཆོས་ཀྱི་རྣམ་ཐར་མངོན་ཤེས་མེ་ཏོག་ཡེ་ཤེས་གཞལ་མེད་ཁང་དག་པ། །མཁས་པ་དེ་དང་དེ་དག་སྨན་ལྟར་ནད་ཞི་བྱེད་ཅིང་ཉོན་མོངས་རབ་ཏུ་སེལ། །
སྨན་གྱིས་རྒྱས་པའི་གངས་རི་ལྟ་བུར་དེ་དང་དེ་དག་ཡེ་ཤེས་འབྱུང་གནས་སོ། །དེ་དག་སངས་རྒྱས་ལྟ་བུར་ཡེ་ཤེས་ཀྱིས་ནི་འགྲོ་བ་གཉིད་ལོག་མུན་པ་སེལ། །ཡང་དག་སངས་རྒྱས་ལྟ་
བུར་གཞན་མིན་ཡིད་ཀྱིས་འགྲོ་བ་ཡང་དག་རྟོགས་པར་བྱེད། །དེ་དང་དེ་དག་རྒྱལ་བ་ཅི་འདྲ་དེ་ལྟར་འོངས་ཏེ་མཁས་པ་དེ་ཉིད་གནས། །དེ་དག་ཐམས་ཅད་མཁྱེན་པ་ལྟ་བུར་ཡེ་ཤེས་
འབྱུང་གནས་ཀུན་ནས་སྒོར་ཡང་ཞུགས། །ཞི་བ་སྐྱེད་པ་དེ་དང་དེ་དག་སྟོན་པས་རབ་བསྔགས་འགྲོ་བ་ཀུན་ལ་སྟོན། །དེ་དང་དེ་དག་རང་གི་ཡེ་ཤེས་ཡུལ་དང་ཐམས་ཅད་མཁྱེན་གྱི་སྤྱོད་
ཡུལ་ཤེས། །དེ་དང་དེ་དག་ཚད་མེད་དཔུང་དང་འདྲ་བར་འགྲོ་བ་ཀུན་ན་ཐུབ་པ་མེད། །དེ་དག་ཡེ་ཤེས་མི་འཇིགས་བློ་གྲོས་འཆང་བ་ཐམས་ཅད་མཁྱེན་པའི་ཆོས་ཀྱང་ཤེས། །གང་ན་
གང་དག་འགྲོ་བ་ཀུན་གྱི་གཟུགས་དང་མིང་རྣམས་ཇི་སྙེད་སྣང་ཡོད་པ། །ཀུན་ཏུ་གཟུགས་སྙོམས་གཟུགས་ཀྱི་རྗེས་སུ་སོང་ཞིང་མིང་དབྱངས་རྗེས་སུ་སོང་བ་ཡིན། །གཟུགས་རྣམས་
ཀུན་ལས་འདས་ཤིང་མིང་དང་རྣམ་པར་བྲལ་ཡང་བྱ་བ་ཐམས་ཅད་སྟོན། །དེ་དག་མཐུ་ནི་འགྲོ་བ་རྣམས་ཀྱིས་རྣམ་པ་ཀུན་དུ་བརྗོད་པར་མི་ནུས་སོ། །གང་དག་འདི་འདྲའི་ཡོན་ཏན་

45-1-14b

ཐོབ་ཅིང་དངོས་བྲལ་དངོས་པོ་མེད་པའི་ཆོས་གནས་ཤིང༌། །ཡོད་དང་མེད་པའི་མདུད་པ་ཐམས་ཅད་བྲལ་བ་མཁས་པ་ཡེ་ཤེས་མངོན་སུམ་ཅན། །ཐམས་ཅད་ཤེས་ཀྱང་ཡེ་ཤེས་རྟེན་པ་
མ་ཡིན་ཡེ་ཤེས་དེ་ལ་གནས་པ་མིན། །དེ་དག་སྤྱོད་ལ་འཇུག་པ་ཡིད་འོང་འཇིག་རྟེན་དགའ་བར་བྱེད་པ་བཤད་པར་བྱ། །ཆོས་ཀྱི་ཚུལ་ནི་སྒྱུ་མའི་རང་བཞིན་དངོས་པོ་དབེན་པ་ལྟ་བུར་རབ་
རྟོགས་ནས། །མཁས་པས་སངས་རྒྱས་བྱིན་གྱི་རླབས་ཀྱིས་སྨོན་ལམ་ཐབས་དང་སྙིང་རྗེ་དག་ཀྱང་བྱེད། །སྤྲུལ་པའི་ཡེ་ཤེས་སྒོ་དང་ལྡན་པས་ཁྱུ་མཆོག་བྱ་བ་སྣ་ཚོགས་རབ་སྟོན་པའི། །
བྱང་ཆུབ་སེམས་དཔའ་མ་ནོར་ཡིད་ཅན་རྩེ་གཅིག་མཉམ་པ་མེད་པ་ལེགས་པར་གྲགས། །ལུས་གཅིག་ལ་ནི་མཐའ་ཡས་ལུས་དང་རྒྱ་ཆེན་ལུས་རྣམས་ཐ་དད་རབ་ཏུ་སྟོན། །སེམས་
མེད་ཡིད་མེད་སེམས་ཀྱི་ཡུལ་མེད་འོན་ཀྱང་འགྲོ་བ་ཀུན་དུ་དེ་དག་སྟོན། །ཁྱུ་མཆོག་བརྗོད་པའི་ཕ་རོལ་ཕྱིན་པ་དེ་དག་དབྱངས་གཅིག་རྣམ་པར་རྗོད་བྱེད་ཀྱང༌། །འགྲོ་བ་དག་གིས་སྒྲ་སྐད་
ཇི་སྙེད་ཡོད་པ་དེ་དག་ཐམས་ཅད་རབ་ཏུ་རྗོད། །ཉོན་མོངས་རྒྱུད་བྱུང་ལུས་དང་བྲལ་ཡང་སེམས་ཅན་རྣམས་ཀྱི་ལུས་ལ་དབང་བསྒྱུར་ཏེ། །བརྗོད་དུ་མེད་པའི་ཚུལ་གྱིས་ཞི་བ་རྟོགས་ཤིང་
སྒྲ་རྣམས་ཐམས་ཅད་རབ་ཏུ་སྟོན། །དེ་དག་སེམས་ཀྱི་རང་བཞིན་ཞི་ཞིང་འོད་གསལ་ནམ་མཁའ་མཚུངས་པར་ཡང་དག་ཤེས། །འགྲོ་བ་ཀུན་ལ་བྱ་བ་རྣམ་པ་སྣ་ཚོགས་སྒོ་ནས་འཇིག་

45-1-15a

རྟེན་སྣ་ཚོགས་སྟོན། །དེ་དག་ལུས་རྣམས་གང་ལའང་གནས་པ་མེད་དེ་ལུས་ཀྱང་དེ་དག་སྟོན་པ་བྱེད། །འགྲོ་བ་ཐམས་ཅད་ཀྱི་ནི་སྐྱེ་བ་དག་དང་རྒྱུ་མཐུན་གནས་
པ་ཇི་སྙེད་པ། །ཐམས་ཅད་ཀུན་དུ་སྐྱེ་བའི་ལུས་དང་ལྡན་ཡང་སྐྱེ་བ་དག་ལ་གནས་པ་མེད། །རང་གི་ལུས་ལ་མཁའ་འདྲ་དངོས་བྲལ་སེམས་ཅན་སེམས་ལ་སྣ་ཚོགས་རྣམ་པ་སྟེ། །མཁས་
པ་ཀུན་ལ་དབང་བསྒྱུར་དེ་དག་ལུས་ནི་མཐའ་ཡས་ཀུན་ཏུ་སྟོན་བྱེད་ཅིང༌། །མེ་ཏོག་དྲི་དང་བྱུག་པ་ཕྱེ་མ་སིལ་སྙན་གདུགས་དང་བ་དན་རྒྱལ་མཚན་རྣམས། །ཐམས་ཅད་མཁྱེན་ལ་མཆོད་
པས་རྐང་གཉིས་གཙོ་བོ་འཇིག་རྟེན་མཆོག་ལ་མཆོད་བྱེད་ཅིང༌། །མཁས་པ་བསམ་པ་ཐག་པས་ལུས་ཀྱི་འདུ་བྱེད་མཆོད་པ་དམ་པ་ཀུན་དུ་སྟོན། །མཁས་པ་དེ་དག་རྒྱལ་བ་ཞབས་ཀྱི་
དྲུང་འཁོད་རྒྱལ་བ་ཐམས་ཅད་ཀྱི། །འཁོར་རྣམས་ཀུན་ན་སྣང་ཞིང་མཚུངས་མེད་དེ་དག་ཞུ་བ་ཀུན་ཀྱང་ཞུ་བ་བྱེད། །ཆོས་ཀྱི་དམ་པ་ཐོས་ནས་ཏིང་འཛིན་རེ་རེ་མཐའ་ཡས་སྒོ་ལྡན་ཐོབ་
གྱུར་ཅིང༌། །བློ་གྲོས་ལྡན་པ་དེ་སྙེད་རྣམ་པར་ལྡང་བ་སྟོན་པ་བྱེད་ཀྱང་ཟད་པ་མེད། །འགྲོ་བ་སྒྱུ་མ་ལྟ་བུར་རྟོགས་ནས་ཤེས་རབ་ཡེ་ཤེས་ཐབས་ཀྱི་ཕ་རོལ་ཕྱིན། །སྒྱུ་མ་ལྟ་བུའི་ཆོས་
དང་གཟུགས་སྤོས་མཐའ་ཡས་དང་བ་འགྲོ་བ་ཀུན་ལ་སྟོན། །སྣ་ཚོགས་གཟུགས་དང་སྒྲ་རྣམས་མཐའ་ཡས་ཤིན་ཏུ་རྒྱ་ཆེ་སེམས་ཀྱང་རབ་ཏུ་སྟོན། །འགྲོ་བ་ཐམས་ཅད་ལ་ནི་

45-1-15b

འདུ་ཤེས་དྲ་བ་འཇུག་པ་སྟོན་ཀྱང་གནས་པ་མེད། །འགྲོ་དོན་རྗེས་འགྲོ་དེ་དག་ལ་ལ་དག་ཏུ་ཐོག་མའི་སེམས་སུ་འགྲོ་བ་སྟོན། །ལ་ལར་འགྲོ་བ་ཀུན་ལ་བྱང་ཆུབ་སྤྱོད་པ་མཐའ་ཡས་རྒྱ་ཆེན་དག་
ཀྱང་སྟོན། །ལ་ལར་སྦྱིན་དང་ཚུལ་ཁྲིམས་བཟོད་པ་བརྩོན་འགྲུས་བསམ་གཏན་ཤེས་རབ་རྣམས། །ལ་ལར་ཚངས་པའི་ལམ་སྡུད་ཁ་ཅིག་ཏུ་ནི་སྤྱོད་པ་མཆོག་ཀྱང་རབ་ཏུ་སྟོན། །མཁས་པ་
རྟོགས་མེད་དེ་དག་ལ་ལར་སྤྱོད་པ་རྫོགས་ཤིང་བཟོད་པ་ཐོབ་པ་སྟོན། །ལ་ལར་སྐྱེ་བ་གཅིག་གིས་ཐོགས་པར་ངེས་ཤིང་ལ་ལར་རྒྱལ་བས་དབང་བསྐུར་བ། །ལ་ལར་ཉན་ཐོས་གཟུགས་སུ་
གྱུར་ཅིང་ལ་ལ་དག་ཏུ་རང་རྒྱལ་གཟུགས་སུ་གྱུར། །བྱེ་བ་ཁྲག་ཁྲིག་མང་པོའི་ཞིང་དུ་མྱ་ངན་འདའ་བས་སྤྱོད་ལས་ལྡོག་པ་མེད། །དེ་དག་ལ་ལར་ལྷ་དབང་བརྒྱ་བྱིན་ལྷ་དང་བཅས་པ་ལ་ལར་
ཚངས་པར་འགྱུར། །དེ་དག་ལ་ལར་ལྷ་ཡི་བུ་མོ་བརྒྱས་བསྐོར་ལ་ལར་གཅིག་པུ་སྤྱོད་པ་སྟོན། །ལ་ལར་དགེ་སློང་རབ་ཏུ་ཞི་ཞིང་ཡིད་ཞི་ལ་ལར་རྒྱལ་པོ་དབང་ཕྱུག་འགྱུར། །ལ་ལར་
ཆོས་ཀྱི་དྲ་བར་འཇུག་པའི་ཡེ་ཤེས་ཁྱུ་མཆོག་གཟུགས་ཀྱང་རབ་ཏུ་སྟོན། །ལ་ལར་བུད་མེད་སྒྱུ་རྩལ་ཕ་རོལ་རབ་ཕྱིན་ལ་ལར་དཀའ་ཐུབ་ཅན་དུ་འགྱུར། །ལ་ལར་འདོད་པའི་ལོངས་
སྤྱོད་རྒྱ་ཆེན་སྟོན་ཅིང་ལ་ལར་བསམ་གཏན་ཐུབ་པ་བྱེད། །ལ་ལར་མྱ་ངན་འདའ་དང་ཚེ་ཡིས་དང་ལ་ལར་རྒན་དང་བྱིས་པར་སྟོན། །དེ་དག་སྤྱོད་པ་བསམས་ན་སྐྱེ་བོ་མྱོས་པར་འགྱུར་

45-1-16a

ཏེ་ཡིད་གཉིས་རྙེད་པར་འགྱུར། །ལ་ལར་ལྷ་དང་འགྲོགས་ཤིང་ལ་ལར་ཤི་འཕོ་ལ་ལར་མངལ་འགྲོ་གནས་པ་སྟོན། །ལ་ལར་མངལ་ཞུགས་ལ་ལར་
རྣམ་པར་སངས་རྒྱས་ལ་ལར་འཁོར་ལོ་རབ་ཏུ་བསྐོར། །ལ་ལར་སྐྱེ་བ་ལ་ལར་མྱ་ངན་འདས་པ་ལ་ལར་བཟོ་ཡང་རབ་ཏུ་སློབ། །ལ་ལར་བུད་མེད་ཚོགས་ཀྱི་དབུས་གནས་ལ་ལར་ཏིང་
འཛིན་ལ་ལར་མངོན་པར་འབྱུང༌། །ལ་ལར་ཁྱུ་མཆོག་བྱང་ཆུབ་དམ་པར་སངས་རྒྱས་བྱང་ཆུབ་ཤིང་གི་དྲུང་ན་བཞུགས། །ལ་ལར་འཁོར་ལོ་རབ་ཏུ་བསྐོར་ཞིང་ལ་ལར་སྣ་ཚོགས་
ཆོས་རྣམས་ཡོངས་སུ་ཚོལ། །ལ་ལར་སངས་རྒྱས་གྱུར་ཅིང་ཞིང་རྣམས་བྱེ་བ་བརྒྱར་ཁྱབ་འགྲོ་བར་སྟོན་བྱེད་ཀྱང༌། །བྱང་ཆུབ་དོན་དུ་སྤྱོད་པ་དག་གིས་ཚོགས་རྣམས་ལས་ཀྱང་ཕྱིར་
ལྡོག་མ་ཡིན་ནོ། །བསྐལ་པའི་གྲངས་ལ་འཇུག་པའི་ཕ་རོལ་ཕྱིན་པས་བསྐལ་པ་བྱེ་བ་ཕྲག་བརྒྱ་དག །ཁྱུ་མཆོག་སེམས་གཅིག་ནང་སྟོན་སེམས་གཅིག་བསྐལ་པ་བརྒྱར་ཡང་དེ་
བཞིན་སྟོན་པ་བྱེད། །འགྲོ་བ་ཐམས་ཅད་ལ་ཡང་རྟོག་དང་མི་རྟོག་རྟོག་པའི་ཡུལ་རྣམས་ཐམས་ཅད་སྟོན། །གསོག་པ་མེད་ཅིང་ཕྱོགས་ལ་གནས་མེད་སྤྱོད་པ་དེ་དག་ཀུན་ཀྱང་
རབ་ཏུ་སྟོན། །གང་ཕྱིར་རྒྱལ་བ་ཉེ་རྒྱལ་དེ་དག་ཉི་ཚེའི་ཕྱོགས་མེད་ཀུན་ན་བཞུགས་པས་ན། །འགྲོ་བ་ཀུན་གྱི་རྒྱལ་བ་ཇི་སྙེད་པ་དག་ཐམས་ཅད་རྡུལ་གཅིག་སྟེང་དུ་མཐོང༌། །

45-1-16b

སངས་རྒྱས་ཞིང་རྣམས་བསྒྲུབས་དང་སེམས་ཅན་ཡུལ་དང་ཆོས་ཀྱི་རྒྱུ་ཚུལ་རྣམས་ཀྱང་མཐོང༌། །དེ་ལྟར་བརྩོན་པས་བསྐལ་པ་ཁྲག་ཁྲིག་བརྩོན་བྱེད་འོན་ཀྱང་ཆ་ཤས་ཟད་མི་འགྱུར། །དེ་
ལྟར་འགྲོ་བ་ཀུན་གྱི་སེམས་ཅན་ཚུལ་རྣམས་མཐའ་ཡས་རྒྱ་ཆེན་རབ་ཏུ་ཤེས། །སེམས་ཅན་གཅིག་ལ་མཐའ་ཡས་ལུས་དང་རྒྱུ་དང་བྱེ་བ་ཁྲག་ཁྲིག་ཡོད་པ་རྣམས། །དེ་དག་འགྲོ་བ་
གཅིག་དང་མ་ལུས་ཐམས་ཅད་དག་ལ་རྣམ་པ་ཀུན་དུ་སྟོན་པ་བྱེད། །བསླབ་པ་འདི་ཡི་ཕྱོགས་ལ་ཕ་རོལ་ཕྱིན་ཏེ་མ་བསླབས་རྣམས་ནི་སྟོན་པ་བྱེད། །དབང་པོ་རྣོན་པོ་དང་ནི་འབྲིང་དང་གང་
དག་དབང་པོ་རྟུལ་བའང་རབ་ཤེས་ནས། །འགྲོ་བར་སྐལ་བ་ཡོད་དང་སྐལ་བ་མེད་པའི་དབང་པོའི་འཁོར་ལོ་སྐོར་བ་བྱེད། །དབང་པོ་རེ་རེ་ལ་ཡང་དབང་པོ་ཐམས་ཅད་རྣམ་པ་ཕན་ཚུན་
གནས་པ་དང༌། །དབང་པོའི་དངོས་པོ་ཕྲ་བའི་ཚུལ་དང་གང་དག་དབང་པོ་བརྟན་པའང་རབ་ཏུ་ཤེས། །དེ་ལྟར་ཁམས་དང་མོས་དང་བསམ་པ་སྤྱོད་དང་ཉོན་མོངས་བག་ཆགས་རྣམས་ཀྱང་
ཤེས༑ ༑སྔོན་གྱི་མཐའ་དང་ཕྱི་མའི་མཐའ་ཡི་སེམས་སྤྱོད་ད་ལྟར་བྱུང་བའང་དེ་བཞིན་ཏེ། །སེམས་ཅན་ཀུན་གྱི་སྤྱོད་པའི་ཕ་རོལ་ཕྱིན་ཀྱང་འོང་དང་འགྲོ་བ་ཡོད་མ་ཡིན། །མ་ནོར་སྤྱོད་པ་
ཤེས་ནས་འགྲོ་བ་ཀུན་ལ་ཆོས་ཀྱི་དམ་པ་སྟོན་པ་བྱེད། །དེ་ལྟར་སེམས་ཀྱི་སེམས་སྤྱོད་སྣ་ཚོགས་ཀུན་ནས་ཉོན་མོངས་མེད་པ་དག །སེམས་གཅིག་ལ་ནི་ཁོང་དུ་ཆུད་ནས་བྱང་ཆུབ་

45-1-17a

མཆོག་ཏུ་ཀུན་མཁྱེན་རྣམ་སངས་རྒྱ། །སེམས་ཀྱི་སྐད་ཅིག་གཅིག་གིས་འགྲོ་བ་རྣམས་ཕྱེ་རང་གི་ཤེས་པས་རྟོགས་གྱུར་ནས། །སེམས་ཀྱི་ཚུལ་ཤེས་
སེམས་མེད་རབ་ཏུ་གཞོལ་བས་ཡེ་ཤེས་མཆོག་ལ་ཀུན་ཀྱང་འགོད། །རྫུ་འཕྲུལ་མཆོག་ཐོབ་ཡེ་ཤེས་ཁྱུ་མཆོག་མངོན་པར་ཤེས་པ་ཀུན་གྱིས་རབ་ཏུ་འཕགས། །སེམས་
བསྐྱེད་གཅིག་གིས་ཁྲག་ཁྲིག་མཐའ་ཡས་ཞིང་དང་ཕྱོགས་རྣམས་ཐམས་ཅད་དུའང་འགྲོ། དེ་ལྟར་ཡེ་ཤེས་དབང་བསྒྱུར་འགྲོ་ཞིང་བསྐལ་པ་བྱེ་བ་ཁྲག་ཁྲིག་ཟད་བྱེད་ཀྱང༌། །སྐྲ་
རྒྱུད་ཤིན་ཏུ་ཕྲ་བ་གཅིག་ལ་ཞུགས་པར་གནས་ལས་གར་ཡང་འཕོ་བ་མེད། །འཚོ་བའི་དོན་དུ་སྒྱུ་མཁན་གཟུགས་རྣམས་སྣ་ཚོགས་འགྲོ་བ་ཀུན་ལ་སྟོན་བྱེད་ཀྱང༌། །སྒྱུ་མ་ཀུན་
བཙལ་གཟུགས་སུ་མི་དམིགས་གཟུགས་ཡོད་མ་ཡིན་པར་ཡང་དམིགས་པ་མེད། །དེ་ལྟར་མཁས་པ་ཡེ་ཤེས་ཐབས་དང་ཤེས་རབ་རྒྱ་ཆེན་སྒྱུ་མར་ཞུགས་པ་རྣམས། །སྤྲུལ་
པ་ཕུན་སུམ་ཚོགས་པས་འཇིག་རྟེན་ཕལ་ཆེན་ཁྱབ་པར་བྱས་ཤིང་རབ་ཏུ་སྟོན། །ཉི་མ་ཟླ་བ་མཁའ་ལ་རྒྱུ་ཞིང་མཛེས་ལ་ཤིན་ཏུ་འཕགས་པའི་རྣམས། །མ་རྙོགས་ཆུ་རྣམས་
ཇི་སྙེད་དག་ཏུ་སྣང་ཡང་དེ་ནི་ཆུ་དང་འདྲེས་མ་ཡིན། །དེ་ལྟར་ཆོས་ཉིད་དག་པའི་དཀྱིལ་འཁོར་མཆོག་ལ་ཤེས་པས་ཤིན་ཏུ་འཕགས་པའི་རྣམས། །འགྲོ་བ་དག་པའི་སེམས་ཀྱི་

45-1-17b

ཡུལ་ལ་སྣང་ཡང་འགྲོ་བ་དག་དང་འདྲེས་མ་ཡིན། །ལ་ལ་གཉིད་ལོག་རྨི་ལམ་དག་ན་བྱ་བ་རྣམ་པ་སྣ་ཚོགས་ཐ་དད་བྱེད། །ལོ་ནི་བྱེ་བ་ཁྲག་ཁྲིག་མང་པོ་ཟད་པར་རྨིས་ཀྱང་མཚན་མོ་དེ་མ་
ཟད༑ ༑དེ་ལྟར་ཆོས་ཉིད་རང་བཞིན་མཚུངས་པར་རྗེས་རྟོགས་བྱ་བ་སྣ་ཚོགས་ཀུན་སྟོན་ཏེ། །སྐད་ཅིག་གཅིག་ལ་བསྐལ་པ་བྱེ་བ་ཟད་བྱེད་དེ་དག་ཡེ་ཤེས་ཟད་མི་འགྱུར། །རི་ཡི་དབང་པོའི་
རི་སུལ་གནས་པ་འཇིག་རྟེན་དག་དང་མཉམ་དུ་ཐོས་པའི་སྒྲ། །ཀུན་ནས་སྒྲ་ཡི་སྒྲ་བརྙན་དེ་དང་འདྲ་བར་བརྗོད་ཀྱང་རྟོག་ཅིང་གཡོ་བ་མེད། །དེ་བཞིན་ཆོས་ཀྱི་རང་བཞིན་ཤེས་པའི་ཁྱུ་
མཆོག་བྱང་ཆུབ་སེམས་དཔའ་མཁས་པ་དག །རྟོག་པ་མེད་པར་སེམས་ཅན་སྒྲ་རྣམས་ཇི་སྙེད་པར་ནི་ཆོས་དང་སྤྱོད་པ་སྟོན། །དཔྱིད་ཟླ་དག་གི་སྨིག་རྒྱུ་གཡོས་ལ་ཇི་ལྟར་སེམས་ཅན་ཆུར་
ནི་འདུ་ཤེས་ནས། །དེ་ནས་ཆུ་རྙེད་མི་འགྱུར་བཏུང་དུ་མེད་ཅིང་ཇེ་བས་ཇེ་སྐོམ་རྣམས་འཕེལ་བ། །དེ་ལྟར་མཁས་པ་ཐར་ལ་ཞུགས་པ་སེམས་ཅན་དག་གི་ཉོན་མོངས་གཡོ་བའི་རྣམས། །
ཤེས་པས་རྟོག་ནས་སེམས་ཅན་འདུ་ཤེས་བྱ་མེད་ཕྱིར་ཞིང་བྱ་བ་རྣམ་པར་འཕེལ། །གཟུགས་ནི་དབུ་བ་ལྟ་བུར་ཁྱུ་མཆོག་སྟོན་ཏེ་ཚོར་བ་ཆུ་ཡི་ཆུ་བུར་འདྲ། །འདུ་ཤེས་ཐམས་ཅད་
སྨིག་རྒྱུ་ལྟ་བུར་རག་ལས་འདུས་བྱས་ཆུ་སྐྱེས་ཤིང་དང་འདྲ། །སེམས་ནི་སྒྱུ་འདྲ་བསྒྲུབ་བྱ་སྐྱེད་བྱེད་དེ་བཞིན་བྱ་བ་སྣ་ཚོགས་རབ་ཏུ་སྟོན། །དེ་ལྟར་ཕུང་པོ་དགོད་པ་སྟོན་ཀྱང་དབང་

45-1-18a

བསྒྱུར་དག་ནི་དེ་ལ་གནས་པ་མེད། །སྐྱེ་མཆེད་སྟོང་པའི་རང་བཞིན་དབང་མེད་འཁྲུལ་འཁོར་བྱ་བ་ཀུན་དུ་འབྱིན་བྱེད་དང༌། །ཁམས་ནི་ཆོས་ཀྱི་དབྱིངས་
མཚུངས་དངོས་པོ་དག་དང་བྲལ་བར་འགྲོ་བ་རྣམས་ལ་སྟོན། །དམ་པའི་དོན་ཚུལ་ཞི་བ་ལས་ནི་བདེན་པ་སྣ་ཚོགས་རྣམས་ཀྱང་རབ་ཏུ་སྟོན། །དེ་ལྟར་དེ་དག་ཆོས་ཚུལ་རྣམ་པར་
དགོད་པ་སྟོན་པ་བྱེད་ཀྱང་གནས་པ་མེད། །འོང་བ་མེད་ཅིང་ཕྱོགས་སུ་འགྲོ་བ་མེད་ལ་རྒྱུད་དུ་གནས་པ་མེད་པ་ཡི། །ཉོན་མོངས་རྒྱུ་ལས་བྱུང་བའི་ལས་དང་ལས་ལས་སྡུག་
བསྔལ་དེ་ལྟར་ལམ་གསུམ་དུ། །རྐྱེན་ལ་རག་ལས་འབྱུང་བ་རྣམས་དང་ཡོད་དང་མེད་ལས་རབ་ཏུ་འདས་པ་ཡི། །ཡང་དག་དོན་དམ་དབུ་མའི་ལམ་ནི་དངོས་པོ་མེད་ལ་གནས་
པ་རབ་ཏུ་སྟོན། །སྐད་ཅིག་གཅིག་ལ་དུས་གསུམ་ཁོང་དུ་ཆུད་ཀྱང་སྐད་ཅིག་སྣ་ཚོགས་རྣམས་ཀྱང་སྟོན། །འདོད་དང་གཟུགས་མེད་ཁམས་ཀྱི་ཡུལ་དང་བྱ་བ་སྣ་ཚོགས་སྟོན་པར་
བྱེད༑ ༑སྡོམ་པ་གསུམ་གྱི་སྤྱོད་དང་རབ་ཏུ་ལྡན་ཞིང་ཐར་པ་གསུམ་ཡང་རབ་ཏུ་སྟོན། །ཐམས་ཅད་མཁྱེན་པ་ཉིད་དུ་གཅིག་ལ་ཐེག་པ་གསུམ་དུ་རྣམ་པར་དགོད་པ་དེ་བཞིན་
སྟོན༑ ༑གནས་དང་གནས་མ་ཡིན་པ་རབ་ཏུ་དབྱེ་བའི་ཆོས་དང་དབང་པོ་ཕ་རོལ་ཕྱིན། །ཁམས་དང་མོས་པ་དག་དང་ཉོན་མོངས་རྣམ་འབྱེད་ཀུན་དུ་འགྲོ་བ་ཐོབ་གྱུར་པ། །མིག་

45-1-18b

གི་ཡུལ་གྱུར་སྔོན་གྱི་གནས་པ་དྲན་ཞིང་ཉོན་མོངས་ཞི་བར་མཁས་པ་དག །སངས་རྒྱས་སྟོབས་བཅུ་དག་གིས་ཡེ་ཤེས་ཤིན་ཏུ་ཡངས་ཀྱང་སྟོབས་ལ་དམིགས་པ་མེད། །སངས་རྒྱས་
ཐམས་ཅད་རྗེས་སུ་དཔོག་སྟོང་འགྲོ་བ་ཀུན་དུ་མངོན་སུམ་ཆོས་བཞེད་དེ། །ཉོན་མོངས་ཟག་པ་ལྷན་ཅིག་སྐྱེས་པ་མི་མངའ་བྱང་བའང་བརྙེས་པར་གྱུར་པ་མེད། །འབྱུང་བ་ཐུགས་སུ་ཆུད་
པའི་ཡེ་ཤེས་རྒྱ་ཆེན་དེས་ནི་འགྲོ་བ་འདོན་པ་མཛད། །འདི་ཡི་གནས་ལ་རྒྱལ་སྲས་འཇིགས་པ་མེད་ཅིང་འོན་ཀྱང་ཞི་བར་སྤྱོད་པ་མེད། །འཁྲུལ་པ་མི་མངའ་ལམ་ལས་གཡོ་བའང་མི་
མངའ་དགོངས་པ་ཉམས་པའང་མི་མངའ་སྟེ། །མོས་དང་བརྩོན་འགྲུས་ཏིང་འཛིན་ཤེས་རབ་རྣམ་པར་འབྱེད་པ་ཡེ་ཤེས་གང་དུའང་ཉམས་པ་མེད་པ། །ཐམས་ཅད་མཁྱེན་པ་མཛད་སྡོམ་པ་
གསུམ་མཛད་དུས་གསུམ་ཀུན་ལ་མངོན་སུམ་མཁྱེན་མངའ་བ། །འགྲོ་བ་ཀུན་གྱིས་མ་ཐོབ་བྱམས་པའི་ཆོས་ཉིད་མི་འཕྲོགས་ཆགས་པ་མེད་བརྙེས་པ། །ཆོས་སྒོ་གང་དག་གིས་ནི་སྤྱོད་པ་
འདི་དག་རབ་ཏུ་ཐོབ་པ་སྨྲ་བའི་མཆོག །དེ་དག་ཡོན་ཏན་མང་པོ་དོན་གྱིས་བརྒྱན་པའི་ཕྱོགས་ཙམ་བདག་གིས་བརྗོད་པར་བྱ། །དེ་དག་སྤྱོད་པ་བསྐལ་པ་ཁྲག་ཁྲིག་དག་ཏུ་བརྗོད་ཀྱང་ཟད་
པར་མི་ནུས་ཏེ། །འོན་ཀྱང་ཇི་ལྟར་ས་ལ་ས་རྡུལ་འདྲ་ཡེ་ཤེས་སྤྱོད་པ་ཕྱོགས་ཙམ་བརྗོད་པར་བྱ། །སངས་རྒྱས་ཡེ་ཤེས་རྟེན་ལྡན་བསམ་པ་ཐོབ་པས་ངོ་མཚར་འདུ་ཤེས་གནས་པ་

45-1-19a

རྣམས། །སྤྱོད་པ་མཆོག་དང་ལྡན་ཞིང་བྱམས་པའི་རྗེས་སོང་བརྩོན་འགྲུས་བརྟན་པས་རྣམ་གནོན་ཅིང༌། །ཚུལ་ཁྲིམས་མི་གཡོ་དབུགས་ཕྱིན་དེ་དག་འགྲོ་བ་
ཐམས་ཅད་ཡོངས་སུ་སྨིན་པར་བྱེད། །ལུང་བསྟན་རབ་ཏུ་ཐོབ་ནས་རྒྱལ་སྲས་རྣམས་ཀྱི་སྤྱོད་པ་ཚུལ་བཞིན་ཐོབ་པར་བྱེད། །སངས་རྒྱས་ཡོན་ཏན་དག་ལ་ཞུགས་ཀྱང་སེམས་ཅན་
སེམས་དང་ཞིང་ལ་སེམས་པ་བྱེད། །བསྐལ་པའི་དུས་ལ་འཇུག་པའི་ཡེ་ཤེས་ལྡན་ཞིང་མཁས་པ་སྐྱོ་བའི་འདུ་ཤེས་མེད། །གཟུངས་ཀྱི་ཚུལ་དང་ཡང་དག་ཐ་དད་སྟོབས་རྣམས་
ཐོབ་ཅིང་ཡང་དག་དོན་གྱིས་རྒྱལ། །བསྟན་པ་མཚུངས་མེད་སེམས་ཀྱིས་མཁས་པ་བྱང་ཆུབ་ཞི་བ་རྣམ་པར་འཚང་ཡང་རྒྱ། །སེམས་ཀྱི་སྤྱོད་པ་ཐམས་ཅད་བཟང་པོའི་ཡོན་ཏན་
སྤྱོད་པའི་མཆོག་ཏུ་སྨོན་པ་བྱེད། །སྙིང་རྗེའི་རྐྱེན་དང་བྱམས་པ་མཆོག་རྟེན་བྱང་ཆུབ་དམ་པ་སྦྱོང་བར་བྱེད་དང་ལྡན། །བརྩོན་པས་ཕ་རོལ་ཕྱིན་རྟོགས་རབ་ཏུ་མཁས་ཤིང་སྐྱོ་བའི་
ཕ་རོལ་ཕྱིན་གྱུར་པས། །ཁྱུ་མཆོག་མོས་དང་རབ་ཏུ་རྟོགས་པའི་སྟོབས་ཐོབ་བྱང་ཆུབ་དམ་པ་མངོན་འཚང་རྒྱ། །མཉམ་པ་ཉིད་ཀྱིས་མཉམ་པ་ཐོབ་ཅིང་ཡེ་ཤེས་ཚུལ་གྱིས་
ཆོས་མཆོག་སྟོན་བྱེད་པ། །ཡོན་ཏན་ཐོབ་བྱེད་སྤོབས་དང་ལྡན་པ་དེ་དག་ཆོས་ཀྱི་དབང་ཕྱུག་མཆོག་ཏུ་འགྱུར། །དབང་ལ་གནས་ཀྱང་གནས་པ་མེད་པས་མཉམ་པ་མེད་

45-1-19b

པའི་སེམས་ཀྱི་འབྲུག་སྒྲ་སྒྲོགས། །ཡེ་ཤེས་མཆོག་དང་དེ་བཞིན་གཤེགས་སྤྲུལ་སྒྲུབ་ཅིང་བྱང་ཆུབ་ཞི་བ་ཉེ་བར་འགྲོ་།མཁས་པ་དེ་དག་བསྐལ་པ་འབྱམས་ཀླས་བྱིན་རླབས་ཤེས་པས་
དབུགས་ཕྱིན་རབ་ཏུ་ཐོབ། །ཟབ་ལ་གནས་པས་བརྟན་པར་འགྲོ་ན་གནས་ཤིང་ནེམ་ནུར་བསལ་བས་མཁས་པ་རྣམས། །ཡེ་ཤེས་བསམ་གྱིས་མི་ཁྱབ་ཆོས་ཀྱི་དགོངས་པ་མཁས་ཤིང་
རྣམ་ཕྱེ་ཕ་རོལ་ཕྱིན། །སྙོམས་པར་འཇུག་པའི་ཡེ་ཤེས་ཡུལ་ལ་ཞུགས་ནས་ཐམས་ཅད་མཁྱེན་པར་འཚང་ཡང་རྒྱ། །ཡེ་ཤེས་རྣམ་ཐར་ཀུན་གྱི་ཕ་རོལ་ཕྱིན་ཅིང་མངོན་པར་ཤེས་པས་
རྣམ་པར་རྩེན། །རིག་པའི་སྣང་ལྡན་རྣམ་གྲོལ་ཉོན་མོངས་བྲལ་བས་འགྲོ་ལ་སྐྱེད་མོས་ཚལ་དང་འདྲ། །གང་ལ་དཀར་བའི་སྤྱོད་པའི་གཞལ་མེད་ཁང་མཛེས་སྣ་ཚོགས་སྤྱོད་པ་སྟོན་པ་
པོ༑ ༑འགྲོ་བ་ཀུན་ལ་རྒྱན་རྣམས་དུ་མ་རབ་ཏུ་སྟོན་ཀྱང་སེམས་ལས་གཡོ་བ་མེད། །བསམ་པ་ཤིན་ཏུ་ཤེས་པས་བསྟན་པ་རབ་ཏུ་མཁས་ཤིང་ཕ་རོལ་ཕྱིན་འགྱུར་བས། །མཁས་པ་
དག་ནི་དག་ཅིང་སྦྱངས་བའི་བྱང་ཆུབ་ཕྱག་རྒྱ་སྣང་བའི་ཡེ་ཤེས་ཀྱིས། །འགྲོ་བ་དག་དང་མི་མཚུངས་ཞུམ་མེད་ཁྱུ་མཆོག་ལྷག་པའི་བསམ་པ་རི་བོ་འདྲ། །ཡེ་ཤེས་རྒྱ་མཚོ་འདྲ་
དང་ཡོན་ཏན་མི་ཟད་དོན་དུ་སྤྱོད་པ་ཆེན་པོ་སྤྱོད། །དེ་དག་རིན་ཆེན་འདྲ་བའི་གནས་ལ་རྡོ་རྗེ་ལྟ་བུའི་གོ་ཆ་བགོས་པས་གནས། །ཤིན་ཏུ་རྒྱ་ཆེན་རྩོམ་ལ་རབ་ཏུ་མཁས་ཤིང་འགྲོ་

45-1-20a

བ་ཀུན་ན་ཐུབ་པ་མེད། །བྱང་ཆུབ་མཆོག་ཏུ་ལུང་བསྟན་སྐྱོན་མེད་ཁོང་དུ་ཆུད་པའི་རྒྱ་ཆེན་སེམས་ལ་གནས། །སངས་རྒྱས་གཏེར་མཆོག་མི་ཟད་ཐོབ་
ནས་ཐམས་ཅད་མཁྱེན་པ་ཉིད་དུ་འཚང་རྒྱའོ། །རྟག་ཏུ་ཀུན་རྫོབ་ཤེས་པས་དབང་འགྱུར་རྣམ་པར་འཕྲུལ་བ་རྣམས་ལ་མཁས་པས་ན། །ཞིང་རྣམས་ཀུན་དང་ཆོས་ཀྱི་ཡུལ་ལ་
རྣམ་པར་འཕྲུལ་པའི་ཡེ་ཤེས་རྒྱུད་ལ་གནས། །ལུས་དང་སྨོན་ལམ་སྤྱོད་ཡུལ་ཡེ་ཤེས་རྣམ་པར་འཕྲུལ་པ་ལ་ཡང་དེ་བཞིན་ཏེ། །འགྲོ་བ་དག་ལ་རྣམ་པར་རྩེ་བ་བྱེ་བ་ཁྲག་ཁྲིག་དུ་མ་
མང་པོ་སྟོན། །མངོན་པར་ཤེས་པའི་རྫུ་འཕྲུལ་སྟོབས་ཀྱིས་རྣམ་པར་འཕྲུལ་ཞིང་ངེས་པར་རྣམ་པར་རྩེ། །ཁྱུ་མཆོག་དེ་དག་སངས་རྒྱས་ཡུལ་ལ་སྟོབས་ཐོབ་འགྲོ་བ་ཀུན་གྱིས་
ཐུབ་པ་མེད། །མཁས་པ་འཇིགས་པ་མེད་དང་བག་ཚ་མེད་དང་མ་འདྲེས་རྣམས་ཀྱིས་ཤིན་ཏུ་བརྒྱན། །སངས་རྒྱས་སྲས་དག་ལས་རྣམས་ཐམས་ཅད་བྱེད་ཅིང་ཤིན་ཏུ་མཛེས་
པའི་ལུས་དང་ལྡན། །དེ་དག་ལུས་ཀྱི་ལས་ཀྱི་དངོས་པོ་ཤིན་ཏུ་རྒྱ་ཆེ་དག་ཀྱང་དག་ཅིང་དགེ །དེ་ཡང་འབྱིན་པའི་ཚེ་ན་རྒྱལ་བས་བྱིན་གྱིས་བརླབས་ཤིང་ལས་ནི་མཆོག་ཀྱང་
བྱེད༑ ༑དམ་པ་དེ་དག་སེམས་བསྐྱེད་གཅིག་ལ་སེམས་རྒྱས་བྱེད་པའི་སེམས་ཀྱང་རབ་ཏུ་སྟོན། །རྒྱལ་བའི་དབང་པོ་ཐོབ་པས་རྟག་ཏུ་དབང་པོའི་ཏིང་འཛིན་དབང་ལ་རབ་ཏུ་

45-1-20b

གནས། །བསམ་བདག་ཅིང་གཡོ་རྒྱུ་རྣམས་དང་བྲལ་ཏེ་ལྷག་པའི་བསམ་པ་མངོན་སུམ་གྱུར། །མོས་པའི་འཇུག་པ་རྣམ་པ་སྣ་ཚོགས་ཐ་དད་འགྲོ་བ་དག་ལ་རབ་ཏུ་སྟོན། །བག་ཆགས་
ཐམས་ཅད་སྤངས་ནས་སྤྱོད་པ་དམ་པ་རབ་ཏུ་འཛིན། །ནན་ཏན་བྱ་བ་གྲུབ་པའི་ཡེ་ཤེས་མཁས་པས་ཐམས་ཅད་མཁྱེན་པར་འཚང་ཡང་རྒྱ། །བསམ་པ་རྣམ་པར་སྤངས་ནས་དེ་དག་
སྐྱོན་མེད་གནས་པ་ཞི་བ་མཆོག་ཀྱང་འཐོབ། །མཁས་པ་འདི་ལམ་ཤིན་ཏུ་བསླབས་པ་དེ་དག་མིང་ནི་ཡོན་ཏན་སྒོ་ནས་གྲགས། །མཐའ་ཡས་སེམས་ཀྱི་ཡུལ་ལྡན་གནས་པ་
མེད་པར་ལམ་རྣམས་ཡང་དུ་སྒོམ་པ་བྱེད། །ཡེ་ཤེས་ཚུལ་ལ་གནས་ཤིང་འགྲོ་བ་རྣམས་ལ་ལམ་གྱི་རྒྱན་རྣམས་ཤིན་ཏུ་སྟོན། །སྤྱོད་པ་ལག་པ་ལྟ་བུ་དག་དང་ལྡན་པ་ལྟོ་ཡིན་
སྙིང་པོ་ཡེ་ཤེས་མཆོག །སྙིང་ནི་རྡོ་རྗེ་ལྟ་བུ་སྙིང་རྗེའི་གོ་བགོས་ཡེ་ཤེས་གདབ་པའི་མཚོན་ཆ་ཡིན། །ཤེས་རབ་མགོ་སྟེ་ཆོས་རྟོགས་མིག་ཡིན་བྱང་ཆུབ་སྤྱོད་པ་ཡང་ནི་རྣ་བ་
ཡིན༑ ༑ཚུལ་ཁྲིམས་དག་ཅིང་ཉོན་མོངས་མེད་ལ་གཙང་སྟེ་མུན་བཞི་བྱེད་སྣ་ཡིན་ཏེ། །སྤོབས་པ་ལྕེ་ཡིན་ལུས་ནི་རིག་པ་ཡིན་ཏེ་སེམས་ནི་ཡེ་ཤེས་དམ་པ་ཡིན། །སྤྱོད་པ་རྒྱུ་
བ་ཡིན་ཏེ་བྱང་ཆུབ་ཤིང་གནས་སེང་གེའི་ཁྲི་ནི་འདུག་པ་ཡིན། །ཚངས་པའི་ལམ་རྣམས་དག་ནི་ལམ་ཡིན་སྟོང་པ་ཆགས་མེད་དམ་པ་སྤྱོད་ཡུལ་ལོ། །གང་གིས་དེ་དག་

45-1-21a

སྣང་བར་འགྱུར་བའི་སྣང་བ་བདེ་བར་གཤེགས་ཀྱི་ཡེ་ཤེས་ཡུལ། །སེམས་ཅན་སྤྱོད་ལ་རྣམ་པར་ལྟ་བ་ཡེ་ཤེས་མཆོག་སྟེ་རྣམ་པ་སྣ་ཚོགས་བསྒྱིངས།།
སེམས་ཅན་དབེན་ཞིང་ཆགས་དང་བྲལ་བའི་སྦྱིན་པ་བསྙེམས་པ་མེད་པའི་ཚུལ་ཁྲིམས་དང༌། །བཟོད་པ་མི་འཁྲུགས་བརྩོན་འགྲུས་མི་ལྡོག་དབང་བསྒྱུར་བ་ནི་བསམ་གཏན་དམ་
པ་ཡིན༑ ༑རྒྱུ་བ་མེད་ཅིང་ནམ་མཁའ་འདྲ་བ་ཤེས་རབ་བྱམས་པ་སེམས་ཅན་རྣམ་པར་འདྲེན། །སྐྱོ་བ་མེད་སྙིང་རྗེ་རྣམ་དག་ཆོས་ནི་དགའ་བ་ཉོན་མོངས་གནས་ལས་བཏང་ཡང་
སྙོམས། །དོན་ནི་ཞི་བ་ཆོས་ཀྱི་ཡུལ་ལ་ཉེ་བར་འགྲོ་བ་བསོད་ནམས་འགྲོ་ལ་བསྔོས། །ཡེ་ཤེས་ཚོགས་ནི་རལ་གྲི་རྣོན་པོ་ལྟ་བུ་སྣང་བ་ཆེན་པོ་རིག་པ་སྟེ། །འགྲོ་བ་རྣམས་ལ་
ཐོས་པ་སྟོན་པས་མི་ངོམས་བསྐལ་པར་འདྲེན་ཀྱང་འཇིགས་པ་མེད། །ནན་ཏན་བྱེད་ལ་གནས་ཏེ་བདུད་རྣམས་བཏུལ་ནས་བདུད་ཀྱི་ལམ་ཡང་རབ་ཏུ་བཅད། །རྒྱལ་བ་རྣམས་
ཀྱི་འཕྲིན་ལས་གང་ཡིན་ཡེ་ཤེས་སྤྱོད་པ་ལྷག་པའི་བསམ་པས་འཛིན། །ང་རྒྱལ་ལས་རྣམས་རྣམ་པར་སྤངས་ཏེ་རྟག་ཏུ་ཡེ་ཤེས་ཀྱི་ཡང་བྱ་བ་བྱེད། །བདུད་རྣམས་བྱིན་
གྱིས་བརླབས་བཅོམ་མཁས་པ་དེ་དག་སངས་རྒྱས་བྱིན་གྱི་རླབས་ཀྱིས་འཕགས། །ཆོས་ཀྱི་བྱིན་གྱི་རླབས་ཐོབ་བློ་གྲོས་ཆེན་པོ་འཆང་བ་ལྷ་ཡི་གནས་སུ་འདོང༌། །ལྷ་རྣམས་

45-1-21b

བྱས་ཏེ་འཆི་འཕོས་སོང་ནས་མཆོག་གི་མངལ་ནི་ཤིན་ཏུ་ཕྲ་བར་འགྲོ། སྐྱེ་བ་མཆོག་ནི་ཉེ་བར་བསྟན་ནས་མཆོག་གི་གོམ་པ་བདུན་ནི་འདོར་བར་བྱེད། །མཁས་པ་དེ་དག་སེམས་ཅན་ཀུན་ལ་
བཟོ་དང་སྤྱོད་དང་བཙུན་མོའི་འཁོར་ཀྱང་སྟོན། །ཆགས་པ་མེད་པར་མངོན་པར་བྱུང་ནས་བྱང་ཆུབ་ཤིང་དྲུང་ཆོས་ཀྱི་རྒྱན་ཀྱང་བྱེད། །སྟོང་པ་སྟན་ལས་འོད་ཟེར་དྲ་བ་ཡངས་པ་སྐྱེ་ཞིང་ཡང་
དག་བསྐུལ་བ་བྱེད། །བདུད་རྣམས་བཏུལ་ཏེ་བྱང་ཆུབ་གོ་འཕང་སངས་རྒྱས་ཆོས་ཀྱི་འཁོར་ལོ་རབ་ཏུ་བསྐོར། །སངས་རྒྱས་ས་ཡང་རབ་ཏུ་བསྟན་ནས་འདྲེན་པ་དེ་དག་མཚུངས་པ་མེད་པར་
བཞུད། །གང་གིས་མཁས་པ་བསྐལ་པ་བྱེ་བར་རྣམ་པར་རྩེ་ཞིང་ཡང་དག་བྱུང་གྱུར་ནས། །སེམས་ཅན་བྱེ་བ་ཁྲག་ཁྲིག་སྟོང་ཕྲག་དུ་མ་སངས་རྒྱས་ཡོན་ཏན་རབ་འགོད་ཀྱང༌། །རྣམ་པ་ཀུན་དུ་
སེམས་ཅན་མི་གནས་ཆོས་ལ་མ་ཡིན་སྤྱོད་ལ་མ་ཡིན་པའི། །དེ་དག་གི་ནི་སྤྱོད་པ་འདི་འདྲ་མཐའ་ཡས་ཤིན་ཏུ་རྒྱ་ཆེན་མདོར་བསྟན་ཏེ། །དེ་འདྲའི་སྤྱོད་དང་ལྡན་པའི་ཡེ་ཤེས་ཁྱུ་མཆོག་རྫུ་
འཕྲུལ་དག་གིས་རྣམ་པར་རྩེ། །ཞིང་རྣམས་བྱེ་བ་སྟོང་ཡང་སྐྲ་རྩེ་གཅིག་ལ་བསྐལ་པ་ཁྲག་ཁྲིག་བརྒྱར་འཛིན་ཏེ། །ལག་ཏུ་ཁྱེར་ཏེ་ཞིང་རྣམས་བྱེ་བར་འགྲོ་ཡང་ལུས་ལའང་ངལ་དུབ་གང་
ཡང་མེད། །མཁས་པས་ཁྱེར་ནས་ཇི་ལྟའི་གནས་སུ་བཀོད་ཀྱང་འགྲོ་བ་དག་ལ་གནོད་པ་མེད། །འཇིག་རྟེན་མཁྱེན་པའི་ཞིང་གི་རྒྱན་རྣམས་ཇི་སྙེད་རྣམ་པ་ཐ་དད་བསྟན་པ་དག། ཀུན་ཀྱང་བ་

45-1-22a

སྦུ་གཅིག་གི་བུ་གར་ཁྱུ་མཆོག་དེ་དག་ཡང་དག་རབ་ཏུ་སྟོན། །མཁས་པ་བ་སྤུའི་བུ་གར་རྒྱ་མཚོ་ཆུ་རྣམས་མ་ལུས་ཁོང་ཆུད་རབ་སྟོན་ཀྱང༌། །འཕེལ་
ཞིང་འགྲིབ་མེད་འགྲོ་བ་དག་ལ་གནོད་པར་འགྱུར་མེད་བྱ་བ་དེ་ཡང་སྟོན། །ཁོར་ཡུག་ཁྲག་ཁྲིག་ཤིན་ཏུ་ཕྲ་བའི་རྡུལ་བྱས་ལག་གིས་བསྡུས་ཁྱེར་ཞིང༌། །ཞིང་རྣམས་ཁྲག་ཁྲིག་བྱེ་མ་
སྙེད་དུ་འདོར་བྱེད་གཅིག་ཏུ་གཉིས་ཀྱང་གཞོག་མི་བྱེད། །ཞིང་རྣམས་དེ་དག་རྡུལ་དུ་བྱས་ཏེ་དེ་བཞིན་གཞན་ཡང་རྣམ་པར་འཇིག་བྱེད་དེ། །དེ་འདྲའི་རྗེས་སུ་དང་བ་ཟད་པར་གྱུར་ཀྱང་
འཇུག་པ་དེ་དག་མི་ཟད་དོ། །འཇིག་རྟེན་ཀུན་གྱི་ཉི་མ་ཟླ་བ་སྐར་མ་གང་དག་སྟོང་རྣམས་ཇི་སྙེད་དང༌། །གང་ཡང་ནོར་བུའི་འོད་དང་མེ་ཡི་འོད་དང་གང་ན་གང་རྣམས་ལྷ་དབང་འོད། །
མང་པོ་དེ་དག་རབ་ཏུ་འདས་པའི་འོད་ཟེར་ཁྲག་ཁྲིག་སྤུ་གཅིག་ཁུང་ནས་འགྱེད། །འཇིག་རྟེན་ཀུན་གྱི་ངན་སོང་སྡུག་བསྔལ་ཞི་བར་བྱེད་ཅིང་ཆོས་ཀྱི་དམ་པ་སྟོན། །འགྲོ་བ་མ་
ལུས་སྒྲ་ཡི་རྣམ་པ་སྣ་ཚོགས་སྐད་རྣམས་ཐམས་ཅད་ཇི་སྙེད་པ། །སྐུ་མཆོག་དེ་དག་ཚིག་གཅིག་རབ་ཏུ་བརྗོད་པས་སྒྲ་རྣམས་ཐམས་ཅད་ཚང་བར་བརྗོད། །སྲོག་ཆགས་བྱེ་བ་
རྣམས་ཀྱིས་ཡིད་དུ་འོང་བའི་སྒྲ་ཐོབ་དགའ་ཞིང་མགུ་བར་འགྱུར། །རྒྱལ་བས་བསྟན་པའི་ཆོས་ཀྱི་རྣམ་པ་ཇི་སྙེད་ཐམས་ཅད་དེ་ལས་ཐོས་པར་འགྱུར། །གང་ཡང་ཇི་སྙེད་

45-1-22b

འདས་པའི་བསྐལ་པ་ཡོད་པ་དེ་དག་མ་འོངས་བསྐལ་པར་སྟོན། །གང་ཡང་མ་འོངས་པ་དང་ད་ལྟར་བྱུང་བ་ཇི་སྙེད་དེ་དག་འདས་པར་སྟོན། །ཁྱུ་མཆོག་དག་ནི་ཞིང་རྣམས་འཚིག་དང་
གནས་པ་རྣམ་པ་ཐ་དད་སྟོན་པ་བྱེད། །འགྲོ་བ་ཇི་སྙེད་ཐམས་ཅད་མཁས་པ་དེ་དག་སྐྲ་རྩེ་གཅིག་ལ་རབ་ཏུ་འགོད། །འདས་དང་མ་བྱོན་པ་དང་ཕྱོགས་བཅུ་ཀུན་ན་བཞུགས་པའི་རྒྱལ་བ་ཇི་
སྙེད་པ། །དེ་དག་ཐམས་ཅད་རང་གི་ལུས་ལས་མ་ནོར་དབང་བསྒྱུར་རྣམ་པར་འཕྲུལ་པ་སྟོན། །སྤྲུལ་པའི་བྱིན་གྱི་རླབས་ལ་ཤེས་པའི་མཁས་པ་དེ་དག་འགྲོ་བ་ཇི་སྙེད་སེམས། །དེ་
སྙེད་ལུས་རྣམས་རྡུལ་དང་བྲལ་བ་སྟོན་ཀྱང་ལུས་ལ་གནས་པ་གང་ཡང་མེད། །ལམ་རྒྱུད་དྲུག་པོ་གང་རྣམས་ཇི་སྙེད་ཡོད་པའི་འགྲོ་བ་ཀུན་གྱི་ལུས་བསྡུས་ཤིང༌། །བརྒྱ་བྱིན་ཚངས་
པའི་འཇིག་རྟེན་མགོན་པོ་རྣམས་དང་དེ་བཞིན་ལྷ་དང་མི་ཡི་རྣམས། །གང་ཡང་ཉན་ཐོས་རང་རྒྱལ་རྣམས་ལ་དད་ཅིང་སངས་རྒྱས་སྐུ་ལ་མོས་པ་ལ། །སངས་རྒྱས་བྱང་ཆུབ་འགྲུབ་
པའི་སྤྱོད་པ་དག་དང་ཐམས་ཅད་མཁྱེན་པའི་སྤྱོད་པ་སྟོན། །འགྲོ་བ་ཀུན་གྱི་འདུ་ཤེས་དྲ་བ་རབ་དང་འབྲིང་དང་ཐ་མར་འཇུག་པ་རྣམས། །ཐམས་ཅད་ཤེས་ཤིང་བྱིན་རློབ་བྱང་ཆུབ་འཚང་
རྒྱ་ཞིང་རྣམས་ཀུན་ཀྱང་རབ་ཏུ་སྟོན། །འདུ་ཤེས་དྲ་བ་རྣམས་བསྒོམས་བློ་ལྡན་འཇིག་རྟེན་འདུ་ཤེས་རྣམས་ལ་དབང་བསྒྱུར་བ། །བྱ་བ་དང་ནི་སྦྱོར་བ་ཇི་སྙེད་པ་དང་ཀུན་མཆོག་བྱང་

45-1-23a

ཆུབ་སྤྱོད་པ་སྟེན། །དེ་དག་དེ་དང་རྣམ་པར་འཕྲུལ་པ་ཤིན་ཏུ་རྒྱ་ཆེན་དམ་པ་གཞན་ཡང་སྟོན། །དེ་དག་གང་ལ་འཇིག་རྟེན་ས་མིན་པ་དང་ཡུལ་མིན་དེ་དག་
བྱ་བ་སྟོན། །སྟོན་ཀྱང་བྱ་བ་ལྷུར་ལེན་མ་ཡིན་གཞན་ཡང་ཕྱིར་ཞིང་གོང་དུ་སྟོན་པ་བྱེད། །དེ་དག་སེམས་ཅན་རྣམས་ཀྱི་བསམ་པ་ཇི་བཞིན་སྤྱོད་པ་ཅི་བཞིན་ཡང་དག་འཇུག །ལུས་
ནི་ནམ་མཁའ་ལྟ་བུ་དག་དང་ཡིད་ལ་ཆགས་མེད་འཇིག་རྟེན་གསུམ་གྱི་གཙོ། །ཚུལ་ཁྲིམས་སྤོས་ཀྱི་བྱུག་པ་རབ་ཏུ་ཞི་བ་གོས་ཡིན་ཡོན་ཏན་སྣ་ཚོགས་རྒྱན། །ཆོས་ཀྱི་གོ་འཕང་
སྐྱོན་མེད་ཐོབ་ཅིང་ཐམས་ཅད་མཁྱེན་པ་ཡིད་བཞིན་ནོར་བུ་སྟེ། །བདེ་གཤེགས་ཀུན་གྱི་ཡེ་ཤེས་དབང་བསྐུར་ཐམས་ཅད་མཁྱེན་པའི་རྒྱལ་པོའི་ཐབས་ལ་གནས། །ཕ་རོལ་
ཕྱིན་པ་རྟག་འབྱུང་འཁོར་ལོ་ཡིན་ཏེ་གླང་པོ་མངོན་པར་ཤེས་པ་མཆོག །ཡེ་ཤེས་རྫུ་འཕྲུལ་རྟ་སྟེ་ཆགས་པ་མེད་འགྲོ་ཤེས་རབ་ནོར་བུ་དམ་པ་ཡིན། །སྤྱོད་པ་བཙུན་མོ་བཟང་མོ་
བསྡུ་བ་རྣམ་པ་བཞི་པོ་ཁྱིམ་བདག་དམ་པའོ། །ཐབས་ལ་ཤིན་ཏུ་མཁས་པ་བློན་པོ་ཡིན་ཏེ་མཁས་པ་དེ་དག་འཁོར་ལོས་བསྒྱུར། །སྟོང་པ་ཁྱིམ་སྟེ་ཏིང་འཛིན་གྲོང་ཁྱེར་མཆོག་
ཡིན་བྱམས་དང་སྙིང་རྗེའི་གོ་ཆའོ། །ཤེས་རབ་རལ་གྲི་ཡིན་ཏེ་དྲན་པ་གཞུ་མཛེས་དབང་པོ་རྣོ་བ་མདའ་ཡང་ཡིན། །འཇིག་རྟེན་མཁྱེན་པ་རྣམས་ཀྱི་བྱིན་གྱི་རླབས་ནི་གདུགས་ཏེ།

45-1-23b

ཡེ་ཤེས་རྒྱལ་མཚན་བསྒྲེང༌། །དེ་དང་དེ་དག་བཟོད་པའི་སྟོབས་ཀྱིས་བདུད་ཀྱི་དཔུང་དང་སྡེ་རྣམས་འདུས་པ་འཇོམས། །གཟུངས་ནི་ས་སྟེ་བྱང་ཆུབ་སྤྱོད་པ་ཆུ་ཀླུང་ཡེ་ཤེས་ལུ་མ་ཤེས་རབ་
ཤིང་༑ ༑མེ་ཏོག་བྱང་ཆུབ་ཡན་ལག་ཏིང་ངེ་འཛིན་ནི་རྟ་སྟེ་རྫུ་འཕྲུལ་རྣམ་པར་བརྒྱན། །སྟོང་པ་རྣམ་ཐར་བརྒྱན་པ་རྫིང་བུ་ཡིན་ཏེ་རྣམ་པར་དཔྱོད་པ་བཟང་པོ་བཙུན་མོ་ཡིན། །ཐར་པ་བདུད་རྩི་
བཟའ་བ་ཡིན་ཏེ་ཆོས་ནི་བཏུང་བ་ཐེག་པ་གསུམ་གྱིས་རྩེ། །དེ་དག་སྤྱོད་པ་དེ་འདྲ་ཡིད་འོངས་ཁྱད་པར་འཕགས་ཏེ་དེ་བས་གོང་དུ་མང༌། །གང་གི་བསྐལ་པ་བྱེ་བ་ཁྲག་ཁྲིག་སྟོང་དུ་སྐྱོ་བ་
ཡོངས་སུ་མི་སྐྱོ་བར། །སྟོན་པ་མཆོད་ཅིང་རྣམ་དག་ཞིང་ལ་བརྩོན་པས་འགྲོ་བ་ཡེ་ཤེས་མཆོག་ལ་འགོད། །ཁ་ན་མ་ཐོ་ཀུན་མེད་ཡེ་ཤེས་རབ་གནས་ཐམས་ཅད་མཁྱེན་པ་ཉིད་རྒྱས་
བྱེད༑ ༑ཞིང་རྣམས་རྡུལ་གྱི་འབྲུར་བླགས་རེ་རེ་ནས་ཀྱང་འགྲང་ཞིང་བརྩི་བར་ནུས་འགྱུར་ལ། །བར་སྣང་མཁའ་ཆེན་འདི་ཡང་སྐྲ་ཡིས་གཞལ་ཏེ་ཟད་པར་བྱ་བར་ནུས་སྲིད་དེ། །སྐད་
ཅིག་གཅིག་ལ་འགྲོ་བ་རྣམས་ཀྱི་སེམས་ནི་བགྲང་ཚུལ་ཤེས་པར་ནུས་སྲིད་ཀྱི། །སངས་རྒྱས་སྲས་རྣམས་སྤྱོད་པ་དག་ནི་བསྐལ་པ་བརྒྱར་བརྗོད་ཟད་པར་མི་ནུས་སོ། །གང་ཞིག་ཡོན་
ཏན་རྣམ་དག་འདི་དག་འཐོབ་པར་འདོད་ཅིང་གོང་དུ་གཞན་འདོད་དང༌། །གང་ཞིག་སྡུག་བསྔལ་རྣམས་ལས་འགྲོ་བ་ཐར་བྱས་བདེ་ལ་དགོད་པར་འདོད་པ་དང༌། །གང་ཞིག་བདེ་བར་

45-1-24a

གཤེགས་པའི་སྐུ་གསུང་ཐུགས་དང་མཉམ་དུ་འགྱུར་བར་འདོད་པ་དག །དེས་ནི་རྡོ་རྗེ་ལྟ་བུ་བརྟན་པའི་སེམས་སུ་གྱིས་ཏེ་ཡོན་ཏན་བསླབ་པར་བྱོས། །
ཤིན་ཏུ་རྒྱས་པ་ཆེན་པོའི་མདོ། སངས་རྒྱས་ཕལ་པོ་ཆེ་ཞེས་བྱ་བ་ལས། འཇིག་རྟེན་ལས་འདས་པའི་ལེའུ་སྟེ། བཞི་བཅུ་རྩ་བཞི་པའོ།།    །།བམ་པོ་བརྒྱད་ཅུ་དྲུག་
པ༑ བཅོམ་ལྡན་འདས་མཉན་དུ་ཡོད་པའི་ཛེ་ཏའི་ཚལ། སྐྱབས་མེད་པ་ལ་ཟས་སྦྱིན་པའི་ཀུན་དགའ་ར་བའི་ནང༌། ཕོ་བྲང་བརྩེགས་པ་བཀོད་པ་རྒྱ་ཆེན་པོ་ཅན་ན། བྱང་ཆུབ་སེམས་
དཔའ་ཀུན་ཏུ་བཟང་པོ་དང༌། འཇམ་དཔལ་ལ་སོགས་པ་འདི་ལྟ་སྟེ། བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་པ་དམ་པའི་ཡེ་ཤེས་དང༌། བརྟན་པ་དམ་པའི་ཡེ་ཤེས་
དང་༑ ཆགས་མེད་དམ་པའི་ཡེ་ཤེས་དང༌། མེ་ཏོག་དམ་པའི་ཡེ་ཤེས་དང༌། ཉི་མ་དམ་པའི་ཡེ་ཤེས་དང༌། ཟླ་བ་དམ་པའི་ཡེ་ཤེས་དང༌། དྲི་མེད་དམ་པའི་ཡེ་ཤེས་དང༌།
རྡོ་རྗེ་དམ་པའི་ཡེ་ཤེས་དང༌། རྡུལ་མེད་དམ་པའི་ཡེ་ཤེས་དང༌། བྱང་ཆུབ་སེམས་དཔའ་རྣམ་པར་སྣང་མཛད་དམ་པའི་ཡེ་ཤེས་དང༌། བྱང་ཆུབ་སེམས་དཔའ་སྐར་མའི་
རྒྱལ་མཚན་དང༌། རི་རབ་རྒྱལ་མཚན་དང༌། རིན་ཆེན་རྒྱལ་མཚན་དང༌། ཆགས་མེད་རྒྱལ་མཚན་དང༌། མེ་ཏོག་རྒྱལ་མཚན་དང༌། དྲི་མེད་རྒྱལ་མཚན་དང༌། ཉི་མའི་རྒྱལ་

45-1-24b

མཚན་དང༌། མཛེས་པའི་རྒྱལ་མཚན་དང༌། རྡུལ་མེད་རྒྱལ་མཚན་དང༌། བྱང་ཆུབ་སེམས་དཔའ་རྣམ་པར་སྣང་བའི་རྒྱལ་མཚན་དང༌། བྱང་ཆུབ་སེམས་དཔའ་རིན་ཆེན་གཟི་བརྗིད་
དང༌། བློ་གྲོས་ཆེན་པོའི་གཟི་བརྗིད་དང༌། ཡེ་ཤེས་རྡོ་རྗེའི་གཟི་བརྗིད་དང༌། དྲི་མ་མེད་པའི་གཟི་བརྗིད་དང༌། ཆོས་ཀྱི་ཉི་མའི་གཟི་བརྗིད་དང༌། བསོད་ནམས་རི་བོའི་གཟི་བརྗིད་དང༌། ཡེ་
ཤེས་སྣང་བའི་གཟི་བརྗིད་དང༌། ཀུན་ནས་དཔལ་གྱི་གཟི་བརྗིད་དང༌། ཀུན་ནས་འོད་དཔལ་གཟི་བརྗིད་དང༌། བྱང་ཆུབ་སེམས་དཔའ་ཕྱོགས་བཅུ་སྣང་བས་རྒྱས་པར་འགེངས་པའི་གཟི་
བརྗིད་དང༌། བྱང་ཆུབ་སེམས་དཔའ་སའི་སྙིང་པོ་དང༌། ནམ་མཁའི་སྙིང་པོ་དང༌། པདྨོའི་སྙིང་པོ་དང༌། རིན་པོ་ཆེའི་སྙིང་པོ་དང༌། ཉི་མའི་སྙིང་པོ་དང༌། ཡོན་ཏན་རྣམ་དག་སྙིང་པོ་དང༌།
ཆོས་རྒྱ་མཚོའི་སྙིང་པོ་དང༌། རྣམ་པར་སྣང་བའི་སྙིང་པོ་དང༌། གཙུག་གི་སྙིང་པོ་དང༌། བྱང་ཆུབ་སེམས་དཔའ་པདྨོའི་དཔལ་གྱི་སྙིང་པོ་དང༌། བྱང་ཆུབ་སེམས་དཔའ་བཟང་པོའི་མིག་
དང༌། རྣམ་པར་དག་པའི་མིག་དང༌། དྲི་མ་མེད་པའི་མིག་དང༌། ཆགས་པ་མེད་པའི་མིག་དང༌། ཀུན་ནས་བལྟ་བའི་མིག་དང༌། ཤིན་ཏུ་རྣམ་པར་བལྟ་བའི་མིག་དང༌། ཨུཏྤ་ལའི་མིག་
དང་༑ རྡོ་རྗེའི་མིག་དང༌། རིན་པོ་ཆེའི་མིག་དང༌། བྱང་ཆུབ་སེམས་དཔའ་ནམ་མཁའི་མིག་དང༌། བྱང་ཆུབ་སེམས་དཔའ་ལྷའི་ཅོད་པན་དང༌། ཆོས་ཀྱི་དབྱིངས་སྣང་བའི་བློ་གྲོས་

45-1-25a

ཅོད་པན་དང༌། བྱང་ཆུབ་སེམས་དཔའ་དམ་པའི་ཅོད་པན་དང༌། ཕྱོགས་རྣམ་པར་སྣང་བའི་ཅོད་པན་དང༌། སངས་རྒྱས་ཐམས་ཅད་ཡང་དག་པར་བྱུང་
བའི་སྙིང་པོའི་ཅོད་པན་དང༌། འཇིག་རྟེན་ཐམས་ཅད་ལས་མངོན་པར་འཕགས་པའི་ཅོད་པན་དང༌། ཀུན་ནས་རྣམ་པར་སྣང་བའི་ཅོད་པན་དང༌། ཟིལ་གྱིས་ནོན་པ་མེད་པའི་ཅོད་པན་
དང་༑ དེ་བཞིན་གཤེགས་པ་ཐམས་ཅད་ཀྱི་སེང་གེའི་ཁྲི་འཛིན་པའི་ཅོད་པན་དང༌། བྱང་ཆུབ་སེམས་དཔའ་ཆོས་ཀྱི་དབྱིངས་ནམ་མཁའ་ཀུན་ནས་སྣང་བའི་ཅོད་པན་དང༌། བྱང་ཆུབ་
སེམས་དཔའ་ཚངས་པའི་དབང་པོའི་གཙུག་ཕུད་དང༌། ཀླུའི་དབང་པོའི་གཙུག་ཕུད་དང༌། སངས་རྒྱས་ཐམས་ཅད་ཀྱི་སྤྲུལ་པ་སྣང་བའི་གཙུག་ཕུད་དང༌། བྱང་ཆུབ་དམ་
པའི་གཙུག་ཕུད་དང༌། སྨོན་ལམ་རྒྱ་མཚོ་ཐམས་ཅད་རབ་ཏུ་སྒྲོགས་པའི་རིན་ཆེན་རྒྱལ་པོའི་གཙུག་ཕུད་དང༌། དེ་བཞིན་གཤེགས་པ་ཐམས་ཅད་ཀྱི་འོད་ཀྱི་དཀྱིལ་འཁོར་
རབ་ཏུ་འགྱེད་པའི་ནོར་བུ་རིན་ཆེན་འབྲུག་སྒྲའི་གཙུག་ཕུད་དང༌། ནམ་མཁའི་དབྱིངས་ཐམས་ཅད་ཐ་མི་དད་པར་རྣམ་པར་དམིགས་པའི་རིན་ཆེན་རྒྱལ་པོས་བརྒྱན་པའི་གཙུག་
ཕུད་དང༌། དེ་བཞིན་གཤེགས་པ་ཐམས་ཅད་རྣམ་པར་འཕྲུལ་པ་སྣང་བའི་རྒྱལ་མཚན་རིན་པོ་ཆེའི་རྒྱལ་པོ་དྲ་བས་ཀུན་ནས་ཡོག་པའི་གཙུག་ཕུད་དང༌། དེ་བཞིན་གཤེགས་པ་

45-1-25b

ཐམས་ཅད་ཀྱི་ཆོས་ཀྱི་འཁོར་ལོ་སྒྲོག་པའི་གཙུག་ཕུད་དང༌། བྱང་ཆུབ་སེམས་དཔའ་དུས་གསུམ་གྱི་མིང་ཐམས་ཅད་རབ་ཏུ་སྒྲོག་པའི་གཙུག་ཕུད་དང༌། བྱང་ཆུབ་སེམས་དཔའ་རྒྱ་
ཆེན་པོའི་འོད་དང༌། གཟི་བརྗིད་དྲི་མ་མེད་པའི་འོད་དང༌། རིན་པོ་ཆེའི་འོད་དང༌། རྡུལ་དང་བྲལ་བའི་འོད་དང༌། སྐར་མའི་འོད་དང༌། ཆོས་ཀྱི་འོད་དང༌། ཞི་བའི་འོད་དང༌། ཉི་མའི་འོད་
དང་༑ རྣམ་པར་འཕྲུལ་བའི་འོད་དང༌། བྱང་ཆུབ་སེམས་དཔའ་ལྷའི་འོད་དང༌། བྱང་ཆུབ་སེམས་དཔའ་བསོད་ནམས་དཔལ་དང༌། ཡེ་ཤེས་དཔལ་དང༌། ཆོས་ཀྱི་དཔལ་དང༌། མངོན་
པར་ཤེས་པའི་དཔལ་དང༌། འོད་ཀྱི་དཔལ་དང༌། མེ་ཏོག་དཔལ་དང༌། རིན་པོ་ཆེའི་དཔལ་དང༌། བྱང་ཆུབ་ཀྱི་དཔལ་དང༌། ཚངས་པའི་དཔལ་དང༌། བྱང་ཆུབ་སེམས་དཔའ་ཀུན་ནས་སྣང་
བའི་དཔལ་དང༌། བྱང་ཆུབ་སེམས་དཔའ་ཚངས་པའི་དབྱངས་དང༌། རྒྱ་མཚོའི་དབྱངས་དང༌། ས་སྒྲའི་དབྱངས་དང༌། འཇིག་རྟེན་དབང་པོའི་དབྱངས་དང༌། རི་དབང་རྒྱལ་པོ་འཐབ་
པའི་དབྱངས་དང༌། ཆོས་ཀྱི་དབྱིངས་ཀུན་ཏུ་རྒྱས་པའི་དབྱངས་དང༌། ཆོས་རྒྱ་མཚོ་ཐམས་ཅད་རབ་ཏུ་སྒྲོག་པའི་དབྱངས་དང༌། བདུད་ཀྱི་དཀྱིལ་འཁོར་ཐམས་ཅད་རབ་ཏུ་འདུལ་
བའི་དབྱངས་དང༌། སྙིང་རྗེ་ཆེན་པོའི་ཚུལ་གྱི་སྤྲིན་རབ་ཏུ་སྒྲོག་པའི་དབྱངས་དང༌། བྱང་ཆུབ་སེམས་དཔའ་འགྲོ་བ་ཐམས་ཅད་སྡུག་བསྔལ་རབ་ཏུ་ཞི་བར་བྱ་བས་དབུགས་འབྱིན་

45-1-26a

པའི་དབྱངས་དང༌། བྱང་ཆུབ་སེམས་དཔའ་ཆོས་ཀྱི་འཕགས་པ་དང༌། ཁྱད་པར་གྱིས་འཕགས་པ་དང༌། ཡེ་ཤེས་ཀྱིས་འཕགས་པ་དང༌། བསོད་ནམས་
རི་བོས་འཕགས་པ་དང༌། ཡོན་ཏན་གྱི་ཚོགས་ཀྱིས་འཕགས་པ་དང༌། གྲགས་པས་འཕགས་པ་དང༌། ཀུན་དུ་སྣང་བས་འཕགས་པ་དང༌། བྱམས་པ་ཆེན་པོས་འཕགས་པ་དང༌། ཡེ་
ཤེས་རྒྱ་མཚོས་འཕགས་པ་དང༌། བྱང་ཆུབ་སེམས་དཔའ་དེ་བཞིན་གཤེགས་པའི་རྒྱུད་ཀྱི་གདུང་གིས་འཕགས་པ་དང༌། བྱང་ཆུབ་སེམས་དཔའ་འོད་ཀྱི་དཔལ་དང༌། མཆོག་གི་
དཔལ་དང༌། ཀུན་ཏུ་འཕགས་པའི་དཔལ་དང༌། རྣམ་པར་སྣང་བའི་དཔལ་དང༌། ཆོས་ཀྱི་དཔལ་དང༌། ཟླ་བའི་དཔལ་དང༌། ནམ་མཁའི་དཔལ་དང༌། རིན་པོ་ཆེའི་དཔལ་དང༌།
དཔལ་གྱི་དཔལ་དང༌། བྱང་ཆུབ་སེམས་དཔའ་ཡེ་ཤེས་ཀྱི་དཔལ་དང༌། བྱང་ཆུབ་སེམས་དཔའ་རིའི་དབང་པོའི་རྒྱལ་པོ་དང༌། ཆོས་ཀྱི་དབང་པོའི་རྒྱལ་པོ་དང༌། འགྲོ་བའི་དབང་
པོའི་རྒྱལ་པོ་དང༌། ཚངས་པའི་དབང་པོའི་རྒྱལ་པོ་དང༌། ཚོགས་ཀྱི་དབང་པོའི་རྒྱལ་པོ་དང༌། ལྷའི་དབང་པོའི་རྒྱལ་པོ་དང༌། ཞི་པའི་དབང་པོའི་རྒྱལ་པོ་དང༌། མི་གཡོ་བའི་དབང་
པོའི་རྒྱལ་པོ་དང༌། ཁྱུ་མཆོག་དབང་པོའི་རྒྱལ་པོ་དང༌། བྱང་ཆུབ་སེམས་དཔའ་མཆོག་གི་དབང་པོའི་རྒྱལ་པོ་དང༌། བྱང་ཆུབ་སེམས་དཔའ་རབ་ཏུ་ཞི་བའི་སྒྲ་དང༌། ཆགས་པ་

45-1-26b

མེད་པའི་སྒྲ་དང༌། སའི་དབྱངས་ཀྱི་སྒྲ་དང༌། རྒྱ་མཚོའི་འབྲུག་གི་སྒྲ་དང༌། སྤྲིན་གྱི་དབྱངས་ཀྱི་སྒྲ་དང༌། ཆོས་སྣང་བའི་སྒྲ་དང༌། ནམ་མཁའི་དབྱིངས་ཀྱི་སྒྲ་དང༌། སེམས་ཅན་ཀུན་གྱི་དགེ་
བའི་རྩ་བ་རབ་ཏུ་སྒྲོགས་པའི་སྒྲ་དང༌། སྔོན་གྱི་སྨོན་ལམ་ཡོངས་སུ་བསྐུལ་བའི་སྒྲ་དང༌། བྱང་ཆུབ་སེམས་དཔའ་བདུད་ཀྱི་དཀྱིལ་འཁོར་བཅོམ་ཞིང་མེད་པར་བྱེད་པའི་སྒྲ་དང༌། བྱང་
ཆུབ་སེམས་དཔའ་རིན་པོ་ཆེའི་བློ་དང༌། ཡེ་ཤེས་རི་བོའི་བློ་དང༌། ནམ་མཁའི་བློ་དང༌། དྲི་མ་མེད་པའི་བློ་དང༌། ཆགས་པ་མེད་པའི་བློ་དང༌། རྣམ་པར་སངས་རྒྱས་པའི་བློ་དང༌། དུས་
གསུམ་སྣང་བའི་བློ་དང༌། ཡངས་པའི་བློ་དང༌། ཀུན་དུ་སྣང་བའི་བློ་དང༌། བྱང་ཆུབ་སེམས་དཔའ་ཆོས་ཀྱི་དབྱིངས་སུ་སྣང་བའི་བློ་དང༌། དེ་དག་ལ་སོགས་པ་བྱང་ཆུབ་སེམས་དཔའ་ལྔ་
སྟོང་ཙམ་སྟེ། ཀུན་ཀྱང་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་གྱི་བྱུང་བ་དང༌། སངས་རྒྱས་ཀྱི་ཞིང་ཐམས་ཅད་རྒྱས་པར་འགེང་པ་ཆགས་པ་མེད་པའི་སྤྱོད་ཡུལ་
ཅན་དེ་བཞིན་གཤེགས་པ་ཐམས་ཅད་ཀྱི་དྲུང་དུ་འདོང་བས་ལུས་མཐའ་ཡས་པའི་བྱིན་གྱི་རླབས་དང་ལྡན་པ། སངས་རྒྱས་ཐམས་ཅད་ཀྱི་རྣམ་པར་འཕྲུལ་པ་ཡོངས་སུ་བསྟན་པ། རྣམ་
པར་དམིགས་པར་བྱ་བ་ལ་བསྒྲིབས་པ་མེད་པའི་མིག་གི་དཀྱིལ་འཁོར་རྣམ་པར་དག་པ། དེ་བཞིན་གཤེགས་པ་ཐམས་ཅད་མངོན་པར་འཚང་རྒྱ་བའི་ཚེ། ཉེ་བར་འདོང་པ་རྒྱུན་མི་

45-1-27a

གཅོད་པས་ཚད་མེད་པར་ཕྱིན་པ། ཆོས་རྒྱ་མཚོའི་ཚུལ་ཐམས་ཅད་ལ་ཡེ་ཤེས་སྣང་བ་རབ་ཏུ་ཐོབ་པས་སྣང་བ་མཐའ་ཡས་པ་དང་ལྡན་པ། ཐ་དད་པ་ཡང་
དག་པར་ཤེས་པ་རྣམ་པར་དག་པས། བསྐལ་པ་མཐའ་ཡས་པར་ཤིན་ཏུ་སྟོན་པ་མི་ཟད་པ། འགྲོ་བའི་བསམ་པ་ཇི་ལྟ་བ་བཞིན་དུ་གཟུགས་ཀྱི་ལུས་ཡོངས་སུ་སྟོན་པས། ནམ་
མཁའི་དབྱིངས་ཀྱིས་ཀླས་པའི་ཡེ་ཤེས་ཀྱི་སྤྱོད་ཡུལ་རྣམ་པར་དག་ཅིང་མི་གནས་པ། སེམས་ཅན་གྱི་ཁམས་སེམས་ཅན་མེད་པ་དང༌། སྲོག་མེད་པ་ཡོངས་སུ་ཤེས་པས་རབ་
རིབ་མེད་པ། ཆོས་ཀྱི་དབྱིངས་ཐམས་ཅད་དུ་འོད་ཟེར་གྱི་དྲ་བས་རྒྱས་པར་འགེངས་པས་ནམ་མཁའ་དང་མཉམ་པ་ཤ་སྟག་དང་ཐབས་གཅིག་ཏུ་བཞུགས་སོ། །ཉན་ཐོས་རྫུ་འཕྲུལ་
ཆེན་པོ་དང་ལྡན་པ་ལྔ་བརྒྱ་སྟེ། ཐམས་ཅད་ཀྱང་བདེན་པའི་ཚུལ་གྱིས་རང་བཞིན་མངོན་པར་ཁོང་དུ་ཆུད་པ། ཡང་དག་པའི་མཐའ་མངོན་སུམ་དུ་གྱུར་པ། ཆོས་ཀྱི་རང་བཞིན་ལ་
ཞུགས་པ། སྲིད་པའི་རྒྱ་མཚོ་ལས་གྱེན་དུ་འཕགས་པ། དེ་བཞིན་གཤེགས་པའི་ཚོགས་སུ་འགྱུར་བའི་སྤྱོད་ཡུལ་ཅན་ཀུན་ནས་སྦྱོར་བ་དང༌། བག་ལ་ཉལ་བ་དང༌། བཅིངས་
པ་རྣམ་པར་བཟློག་པ། ཆགས་པ་མེད་པའི་གནས་ལ་བརྟེན་པ་ནམ་མཁའ་ལྟར་ཞི་བ་ལ་རྣམ་པར་སྤྱོད་པ། སངས་རྒྱས་ལ་ཐེ་ཚོམ་དང༌། ནེམ་ནུར་དང་ཡིད་གཉིས་ཡོངས་སུ་

45-1-27b

ཆད་པ༑ སངས་རྒྱས་ཀྱི་ཡེ་ཤེས་རྒྱ་མཚོ་ལ་མོས་པའི་ལམ་དུ་ཞུགས་པ་ཤ་སྟག་དང༌། འཇིག་རྟེན་གྱི་དབང་པོ་སྔོན་གྱི་རྒྱལ་བ་ལ་བྱ་བ་བྱས་པ། འགྲོ་བ་ཐམས་ཅད་ལ་ཕན་པ་དང་བདེ་བའི་དོན་
དུ་ཞུགས་པ། གསོལ་བ་མ་བཏབ་པར་དགེ་བའི་བཤེས་གཉེན་དུ་གྱུར་པ། སེམས་ཅན་གཞན་བསྲུང་བ་ལ་ཞུགས་པ། འཇིག་རྟེན་ཐམས་ཅད་ལས་འཕགས་པའི་ཁྱད་པར་དང་ལྡན་པའི་
ཡེ་ཤེས་ཀྱི་སྒོ་ལ་ཞུགས་པ། སེམས་ཅན་ཐམས་ཅད་ཡོངས་སུ་མི་གཏོང་བའི་སེམས་དང་ལྡན་པ། སངས་རྒྱས་ཐམས་ཅད་ཀྱི་བསྟན་པའི་སྤྱོད་ཡུལ་ལ་བྱུང་བ། དེ་བཞིན་གཤེགས་
པའི་བསྟན་པ་ཡོངས་སུ་བསྲུང་བ་ལ་ཞུགས་པ། སངས་རྒྱས་ཀྱི་རིགས་ཡང་དག་པར་གཟུང་བའི་སྨོན་ལམ་གྱིས་ཡང་དག་པར་སྐྱེས་པ། དེ་བཞིན་གཤེགས་པའི་གདུང་གི་རྒྱུད་དུ་འབྱུང་བ་
མངོན་དུ་གྱུར་པ། ཐམས་ཅད་མཁྱེན་པ་ཉིད་ལ་མངོན་པར་མོས་པ་ཤ་སྟག་དང་ཡང་ཐབས་གཅིག་གོ །དེ་ནས་བྱང་ཆུབ་སེམས་དཔའ་འཁོར་དང་བཅས་པ་དེ་དག་དང༌། ཉན་ཐོས་རྫུ་འཕྲུལ་
ཆེན་པོ་དང་ལྡན་པ་དེ་དག་དང༌། འཇིག་རྟེན་གྱི་དབང་པོ་འཁོར་དང་བཅས་པ་དེ་དག་འདི་སྙམ་དུ་གྱུར་ཏེ། དེ་བཞིན་གཤེགས་པའི་ཡུལ་དང༌། དེ་བཞིན་གཤེགས་པའི་ཡེ་ཤེས་ཀྱི་སྤྱོད་
ཡུལ་དང༌། དེ་བཞིན་གཤེགས་པའི་བྱིན་གྱི་རླབས་དང༌། དེ་བཞིན་གཤེགས་པའི་སྟོབས་དང༌། དེ་བཞིན་གཤེགས་པའི་མི་བསྙེངས་པ་དང༌། དེ་བཞིན་གཤེགས་པའི་ཏིང་ངེ་འཛིན་དང༌།

45-1-28a

དེ་བཞིན་གཤེགས་པའི་རྣམ་པར་སྤྱོད་པ་དང༌། དེ་བཞིན་གཤེགས་པའི་མངའ་དང༌། དེ་བཞིན་གཤེགས་པའི་ཡེ་ཤེས་དང༌། དེ་བཞིན་གཤེགས་པའི་བྱིན་གྱི་རླབས་
དང་༑ དེ་བཞིན་གཤེགས་པའི་རྣམ་པར་འཕྲུལ་པ་དང༌། དེ་བཞིན་གཤེགས་པའི་མཐུ་དང༌། དེ་བཞིན་གཤེགས་པའི་སྔོན་གྱི་སྨོན་ལམ་དང༌། སྔོན་ལེགས་པར་སྤྱད་པའི་དགེ་བའི་རྩ་
བ་དང་༑ དགེ་བའི་བཤེས་གཉེན་གྱི་སྐྱབས་དང༌། དད་པའི་མིག་ཡོངས་སུ་དག་པ་དང༌། རྒྱ་ཆེན་པོ་ལ་མོས་པའི་སྣང་བར་རབ་ཏུ་ཐོབ་པ་དང༌། བྱང་ཆུབ་སེམས་དཔའི་ལྷག་པའི་བསམ་
པ་རྣམ་པར་དག་པ་དང༌། བསམ་པ་ཐག་པས་ཐམས་ཅད་མཁྱེན་པ་ཉིད་དུ་སྨོན་ཅིང༌། ཡང་དག་པར་ཞུགས་པ་མ་གཏོགས་པར་ལྷ་དང་བཅས་པའི་འཇིག་རྟེན་གྱིས་འཇུག་པའམ།
ཁོང་དུ་ཆུད་པའམ། ཡིད་ཆེས་པའམ། ཡོངས་སུ་ཤེས་པའམ། རྣམ་པར་རྟོགས་པའམ། གཟུང་བའམ། རྣམ་པར་དཔྱད་པའམ། རྣམ་པར་བསྒོམ་པའམ། རྣམ་པར་དབྱེ་
བའམ༑ རྣམ་པར་གྲོལ་བའམ། རབ་ཏུ་བརྗོད་པའམ། སེམས་ཅན་ཕ་རོལ་གྱི་རྒྱུད་དུ་ཕྱིན་པར་བྱ་བར་ནི་མི་ནུས་ན། བཅོམ་ལྡན་འདས་ཉིད་ཀྱིས་བདག་ཅག་བྱང་ཆུབ་སེམས་དཔའ་
རྣམས་ཀྱི་བསམ་པའི་ཚུལ་ཇི་ལྟ་བ་དང༌། སེམས་ཅན་བསམ་པ་རྣམ་པ་ཐ་དད་པ་དང༌། མོས་པ་སྣ་ཚོགས་དང༌། ཤེས་པ་སྣ་ཚོགས་ཀྱི་ཚིག་དང་བརྡ་སྣ་ཚོགས་སུ་གྱུར་པ། དབང་

45-1-28b

བསྒྱུར་བའི་ས་གཞན་དང་གཞན་ལ་གནས་པ། དབང་པོ་སྣ་ཚོགས་སུ་རྣམ་པར་དག་པ། བསམ་པ་དང་སྦྱོར་བ་རྣམ་པ་གཞན་དང་གཞན་ཅན། སེམས་དང་བསམ་པའི་ཡུལ་གཞན་
དང་གཞན་ཅན། དེ་བཞིན་གཤེགས་པའི་ཡོན་ཏན་གཞན་དང་གཞན་ལ་གནས་པ། ཆོས་བསྟན་པ་གཞན་དང་གཞན་ལ་མོས་པ་དག་ལ། སྔོན་ཐམས་ཅད་མཁྱེན་པ་ཉིད་དུ་ཞུགས་
པ་ལྟའང་ཡང་དག་པར་བསྟན་གྲང༌། སྔོན་བྱང་ཆུབ་སེམས་དཔའི་སྨོན་ལམ་མངོན་པར་བསྒྲུབས་པ་ལྟའང་ཡང་དག་པར་བསྟན་གྲང༌། སྔོན་གྱི་བྱང་ཆུབ་སེམས་དཔའི་ཕ་རོལ་ཏུ་ཕྱིན་
པའི་དཀྱིལ་འཁོར་ཡོངས་སུ་དག་པ་ལྟའང་ཡང་དག་པར་བསྟན་གྲང༌། སྔོན་གྱི་བྱང་ཆུབ་སེམས་དཔའི་ས་ཡོངས་སུ་མནན་པའི་རྣམ་པར་འཕྲུལ་པ་ལྟའང་ཡང་དག་པར་བསྟན་གྲང༌།
སྔོན་གྱི་བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་མངོན་པར་བསྒྲུབས་པ་ཡོངས་སུ་རྫོགས་པར་མཛད་པ་ལྟའང་ཡང་དག་པར་བསྟན་གྲང༌། སྔོན་གྱི་བྱང་ཆུབ་སེམས་དཔའི་ཚུལ་
མངོན་པར་བསྒྲུབས་པ་རྣམ་པར་ཕྱེ་བའི་སྣང་བ་ལྟའང་ཡང་དག་པར་བསྟན་གྲང༌། སྔོན་བྱང་ཆུབ་སེམས་དཔའི་ལམ་གྱི་བཀོད་པ་ཡོངས་སུ་དག་པར་མཛད་པ་ལྟའང་ཡང་དག་པར་
བསྟན་གྲང༌། སྔོན་བྱང་ཆུབ་སེམས་དཔའི་འབྱུང་བའི་ཚུལ་རྒྱ་མཚོ་མངོན་པར་བསྒྲུབས་པ་ལྟའང་ཡང་དག་པར་བསྟན་གྲང༌། སྔོན་གྱི་བྱང་ཆུབ་སེམས་དཔའི་ཡང་དག་པར་བསྒྲུབ་

45-1-29a

པ་དང་༑ རྣམ་པར་འཕྲུལ་པའི་བཀོད་པ་ཕུན་སུམ་ཚོགས་པ་ལྟའང་ཡང་དག་པར་བསྟན་གྲང༌། བྱང་ཆུབ་སེམས་དཔའི་སྔོན་གྱི་སྦྱོར་བ་རྒྱ་མཚོ་ལྟའང་ཡང་
དག་པར་བསྟན་གྲང༌། མངོན་པར་རྫོགས་པའི་བྱང་ཆུབ་ཀྱི་སྒོས་རྣམ་པར་འཕྲུལ་བ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པའི་ཆོས་ཀྱི་འཁོར་ལོ་རབ་ཏུ་བསྐོར་
པའི་རྣམ་པར་འཕྲུལ་བ་དང༌། ཁྱུ་མཆོག་གི་མཐུ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པའི་སངས་རྒྱས་ཀྱི་ཞིང་ཡོངས་སུ་དག་པ་དང༌། རྣམ་པར་འཕྲུལ་བ་ལྟའང་
ཡང་དག་པར་བསྟན་གྲང༌། དེ་བཞིན་གཤེགས་པའི་སེམས་ཅན་གྱི་ཁམས་གདུལ་བའི་ཐབས་ཀྱི་སྒོ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་ཐམས་ཅད་མཁྱེན་
པ་ཉིད་ཀྱི་ཆོས་ཀྱི་གྲོང་ཁྱེར་ལ་མངའ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ཀྱི་ལམ་སྣང་བར་མཛད་པ་ལྟའང་ཡང་དག་པར་
བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ཀྱི་གནས་སུ་གཤེགས་ཤིང༌། རྣམ་པར་འཕྲུལ་པ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་
པ་སེམས་ཅན་ཐམས་ཅད་ཀྱི་ཡོན་བཞེས་པ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ཀྱི་བསོད་ནམས་དང༌། ཡོན་སྟོན་པའི་ཆོ་

45-1-29b

འཕྲུལ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ཀྱི་སེམས་ཀྱི་ཚུལ་ལ། སངས་རྒྱས་ཀྱི་གཟུགས་བརྙན་དམིགས་པ་མཛད་པ་ལྟའང་ཡང་
དག་པར་བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ལ་རྣམ་པར་འཕྲུལ་པའི་ཆོ་འཕྲུལ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་སེམས་ཅན་
ཐམས་ཅད་ལ་ཡོངས་སུ་བསྟན་པ་དང༌། རྗེས་སུ་བསྟན་པའི་ཆོ་འཕྲུལ་མཛད་པ་ལྟའང་ཡང་དག་པར་བསྟན་གྲང༌། དེ་བཞིན་གཤེགས་པ་སེམས་ཅན་ཐམས་ཅད་ལ་སངས་རྒྱས་ཀྱི་ཏིང་ངེ་
འཛིན་གྱི་སྤྱོད་ཡུལ་བསམ་གྱིས་མི་ཁྱབ་པས་རྣམ་པར་འཕྲུལ་པ་མཛད་པ་ལྟའང་ཡང་དག་པར་བསྟན་གྲང་སྙམ་པ་དང༌། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་གི་
སེམས་ཀྱི་ཡོངས་སུ་རྟོགས་པ་ཐུགས་ཀྱིས་མཁྱེན་ནས། སེང་གེ་རྣམ་པར་བསྒྱིངས་པ་ཞེས་བྱ་བའི་ཏིང་ངེ་འཛིན་ནམ་མཁའ་དང་མཉམ་པས་དཔེ་མེད་པ། འགྲོ་བ་ཐམས་ཅད་དུ་རྣམ་པར་
སྣང་བའི་རྒྱན་དང་ལྡན་པ། ཐུགས་རྗེ་ཆེན་པོའི་སྒོའི་རང་བཞིན་ཅན། ཐུགས་རྗེ་ཆེན་པོའི་སྒོ་དང་ལྡན་པ། ཐུགས་རྗེ་ཆེན་པོའི་སྔོན་དུ་འགྲོ་བ། ཐུགས་རྗེ་ཆེན་པོའི་ཆོས་ཅན་ལ་མཉམ་
པར་བཞག་གོ། བཅོམ་ལྡན་འདས་ཀྱིས་དེ་ལྟར་མཉམ་པར་བཞག་མ་ཐག་ཏུ། ཕོ་བྲང་བརྩེགས་པ་རྒྱན་ཆེན་པོ་ཅན་ཡང་མཐའ་དང་དབུས་མེད་པར་ཡངས་ཤིང༌། རྡོ་རྗེ་ཐུབ་པ་མེད་པའི་

45-1-30a

རྒྱན་མཚན་གྱིས་སའི་གཞི་རབ་ཏུ་བརྒྱན་པ་དང༌། ནོར་བུ་རིན་པོ་ཆེའི་རྒྱལ་པོ་ཐམས་ཅད་ཀྱི་དྲ་བ་ཀུན་དུ་བཀྲམ་པ། རིན་པོ་ཆེ་དུ་མའི་མེ་ཏོག་སིལ་མས་
ཆལ་པར་གང་བ། ནོར་བུ་རིན་པོ་ཆེ་དམ་པ་མཛེས་པར་བཀྲམ་པ་དང༌། བཻ་ཌཱུཪྻའི་ཀ་བས་མཛེས་པར་བྱས་པ། རིན་པོ་ཆེའི་རྒྱལ་པོ་འགྲོ་བ་རྣམ་པར་སྣང་བས་རྒྱན་ཤིན་ཏུ་རྣམ་པར་ཕྱེ་
བ་དང༌། རིན་པོ་ཆེ་བཟང་པོ་མང་པོ་དང་ལྡན་པའི་ནོར་བུ་རིན་པོ་ཆེ། འཛམ་བུའི་ཆུ་ཀླུང་གི་ཕུང་པོས་ཤིན་ཏུ་བརྒྱན་པ་དང༌། རིན་པོ་ཆེ་ཐམས་ཅད་ལས་སྒོ་གང་དང༌། རྟ་བབས་
དང་༑ པུ་ཤུ་དང༌། སྐར་ཁུང་བྱས་ཤིང༌། ཁྲི་འཕང་གྲངས་མེད་པ་རྣམ་པར་དག་པས་བརྒྱན་པ་དང༌། འཇིག་རྟེན་གྱི་དབང་པོ་ཐམས་ཅད་དང་འདྲ་བའི་ནོར་བུ་རིན་པོ་ཆེའི་རྒྱན་
དང་ལྡན་པ་དང༌། འགྲོ་བ་རྒྱ་མཚོའི་ནོར་བུ་རིན་པོ་ཆེ་རྣམ་པར་ཕྱེ་བ་དང༌། ནོར་བུ་རིན་པོ་ཆེ་ཐམས་ཅད་ཀྱི་དྲ་བས་ཀུན་ནས་ཡོག་པའི་གདུགས་དང༌། རྒྱལ་མཚན་རབ་ཏུ་བསྒྲེང་བ་
དང་༑ སྒོ་དང༌། རྟ་བབས་ཐམས་ཅད་ལས་འོད་ཟེར་ཆོས་ཀྱི་དབྱིངས་སུ་རྒྱས་པར་འགེངས་པ་རབ་ཏུ་འབྱུང་བས་རྣམ་པར་མཛེས་པར་བྱས་པ་དང༌། ཕྱི་རོལ་གྱི་འཁོར་གྱི་དཀྱིལ་
འཁོར་གྱི་སའི་གཞི་སྟེགས་བུ་བརྗོད་དུ་མེད་པས་བརྒྱན་པ་དང༌། ཕྱོགས་ཀུན་ནས་ཐེམ་སྐབས་ཀྱི་ཕྲེང་བ་ནོར་བུ་རིན་པོ་ཆེས་བརྩེགས་ཤིང༌། ཤིན་ཏུ་རྣམ་པར་ཕྱེ་བས་རབ་ཏུ་མཛེས་

45-1-30b

པར་ཀུན་ནས་གནས་པར་གྱུར་ཏོ། །ཛེ་ཏའི་ཚལ་ཐམས་ཅད་ཀྱང༌། ཆུ་ཞེང་གབ་པར་ཤིན་ཏུ་ཡངས་ཤིང་རྒྱ་ཆེ་བར་ཀུན་ནས་གནས་པར་གྱུར་ཏེ། སངས་རྒྱས་ཀྱི་མཐུས་སངས་རྒྱས་ཀྱི་
ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་རྣམས་ཀྱང༌། ཆུ་ཞེང་ཀུན་དུ་རྒྱ་ཆེ་ཞིང་ཡངས་པ་དང༌། རིན་པོ་ཆེ་ཐམས་ཅད་ཀྱི་རྒྱན་སྣ་ཚོགས་དང་ལྡན་ཞིང༌། སའི་
གཞི་ནོར་བུ་རིན་པོ་ཆེ་སྣ་ཚོགས་བརྗོད་དུ་མེད་པས་ཀུན་ནས་གྲུབ་པ་དང༌། ནོར་བུ་རིན་པོ་ཆེ་གྲངས་མེད་པའི་རྭ་བས་ཀུན་ནས་བསྐོར་བ་དང༌། རིན་པོ་ཆེ་སྣ་ཚོགས་ཀྱི་ཤིང་ཏ་ལའི་ཕྲེང་བས་
མཛེས་པས་བརྒྱན་པར་ཀུན་ནས་གནས་པར་གྱུར་ཏོ། །སངས་རྒྱས་ཀྱི་ཞིང་དེ་དག་ན་སྤོས་ཆུའི་ཆུ་ཀླུང་ཚད་མེད་པ་ཀློང་མཐའ་ཡས་པར་འཁྱིལ་བའི་སྤོས་ཀྱི་ཆུས་ཡོངས་སུ་གང་བ། རིན་
པོ་ཆེ་སྣ་ཚོགས་ཀྱི་མེ་ཏོག་མང་པོ་དང་འདྲེས་པར་གྱུར་ལ་གཡས་ཕྱོགས་སུ་འཁྱིལ་ཞིང་འབབ་པ། སངས་རྒྱས་ཀྱི་ཆོས་ཐམས་ཅད་དབྱངས་སུ་སྒྲོག་པས་རབ་ཏུ་བརྒྱན་པ་དག་ཀྱང་ཀུན་
ནས་གནས་པར་གྱུར་ཏོ། །རིན་པོ་ཆེའི་མེ་ཏོག་པུཎྜ་རི་ཀའི་ཕྲེང་བ་དང༌། རིན་པོ་ཆེའི་ཤིང་གམ་ཡོ་རིན་པོ་ཆེ་ཐམས་ཅད་ཀྱི་པདྨོ་རབ་ཏུ་རྒྱས་ཤིང༌། ཤིན་ཏུ་འཕགས་པས་མཛེས་པར་
བཀོད་པ་དང༌། རིན་པོ་ཆེ་སྣ་ཚོགས་ཀྱི་ཁང་པ་བརྩེགས་པའི་ཕྲེང་བ་བསམ་གྱིས་མི་ཁྱབ་པ་ནོར་བུ་རིན་པོ་ཆེ་ཐམས་ཅད་ཀྱི་དྲ་བས་ཀུན་ནས་ཡོག་པ། ནོར་བུ་རིན་པོ་ཆེ་གྲངས་མེད་པའི་

45-1-31a

དྲ་བ་ཀུན་དུ་སྣང་བས་བརྒྱན་ཅིང་མཛེས་པ་དང༌། ནོར་བུ་རིན་པོ་ཆེའི་གཞལ་མེད་ཁང་ནོར་བུ་རིན་པོ་ཆེ་ཐམས་ཅད་ཀྱིས་བརྒྱན་པ་གྲངས་མེད་པ། སྤོས་
ཐམས་ཅད་ཀྱི་ངད་ཀུན་ནས་འབྱུང་བ། བདུག་སྤོས་ཀྱི་སྤྲིན་གྱི་རྒྱན་དང་ལྡན་པ་དག་ཀྱང་ཀུན་ནས་གནས་པར་གྱུར་ཏོ། །རིན་པོ་ཆེའི་རྒྱལ་མཚན་གྲངས་མེད་པ་དང༌། གོས་ཀྱི་རྒྱལ་མཚན་
དང༌། བ་དན་གྱི་རྒྱལ་མཚན་དང༌། རིན་པོ་ཆེའི་སྣམ་བུའི་རྒྱལ་མཚན་དང༌། མེ་ཏོག་གི་རྒྱལ་མཚན་དང༌། རྒྱན་གྱི་རྒྱལ་མཚན་དང༌། ཕྲེང་བའི་རྒྱལ་མཚན་དང༌། རིན་པོ་ཆེ་སྣ་ཚོགས་
ཀྱི་དྲིལ་བུའི་རྒྱལ་མཚན་དང༌། རིན་པོ་ཆེའི་རྒྱལ་པོའི་གདུགས་ཀྱི་རྒྱལ་མཚན་དང༌། ནོར་བུ་རིན་པོ་ཆེ་སྣང་བས་ཀུན་དུ་རྒྱས་པར་འགེངས་པའི་རྒྱལ་མཚན་དང༌། ནོར་བུ་རིན་པོ་ཆེའི་
རྒྱལ་པོ་དེ་བཞིན་གཤེགས་པ་ཐམས་ཅད་ཀྱི་མཚན་གྱི་འཁོར་ལོའི་དབྱངས་རབ་ཏུ་སྒྲོག་པའི་རྒྱལ་མཚན་དང༌། ནོར་བུ་རིན་པོ་ཆེའི་རྒྱལ་པོ་སེང་གེ་ཡིད་དུ་འོང་བའི་རྒྱལ་མཚན་དང༌།
ནོར་བུ་རིན་པོ་ཆེའི་རྒྱལ་པོ་དེ་བཞིན་གཤེགས་པ་ཐམས་ཅད་ཀྱི་སྔོན་གྱི་སྦྱོར་བ་རབ་ཏུ་སྒྲོག་པའི་རྒྱལ་མཚན་དང༌། ནོར་བུ་རིན་པོ་ཆེའི་རྒྱལ་པོ་ཆོས་ཀྱི་དབྱིངས་ཐམས་ཅད་རབ་ཏུ་སྣང་
བའི་རྒྱལ་མཚན་དང༌། རྒྱལ་མཚན་གྱི་རྒྱན་རྣམ་པར་ཕྱེ་བ་ཐམས་ཅད་ཕྱོགས་ཀུན་ནས་རྒྱན་དུ་གྱུར་པ་དག་ཀྱང་ཀུན་ནས་གནས་པར་གྱུར་ཏོ། །ཛེ་ཏའི་ཚལ་གྱི་ནམ་མཁའི་དབྱིངས་

45-1-31b

ཐམས་ཅད་ཀྱང་ལྷའི་གཞལ་མེད་ཁང་གི་སྤྲིན་བསམ་གྱིས་མི་ཁྱབ་པས་བརྒྱན་པར་ཀུན་ནས་གནས་པར་གྱུར་ཏོ། །ཛེ་ཏའི་ཚལ་ཉིད་ཀྱང་སྤོས་སྣ་ཚོགས་ཀྱི་ཤིང་གྲངས་མེད་པའི་སྤྲིན་
བྱིས་ཀུན་ནས་ཡོག་ཅིང་བརྒྱན་པ་དང༌། བརྗོད་དུ་མེད་པའི་རྒྱན་སྣ་ཚོགས་དང་ལྡན་པའི་རི་རབ་ཀྱིས་ཀུན་ནས་འཁོར་ཅིང་བཀོད་པ་དང༌། རོལ་མོ་བརྡུང་བ་དང༌། དཀྲོལ་བ་བརྗོད་དུ་མེད་
པའི་སྤྲིན་ལས། དེ་བཞིན་གཤེགས་པ་ཐམས་ཅད་ལ་བསྟོད་པའི་དབྱངས་དང༌། ང་རོ་སྙན་པ་འབྱུང་བས་ཀུན་ནས་བརྒྱན་པ་དང༌། རིན་པོ་ཆེའི་པདྨོ་བརྗོད་དུ་མེད་པའི་སྤྲིན་
གྱིས་ཀུན་ནས་ཡོག་ཅིང་བརྒྱན་པ་དང༌། རིན་པོ་ཆེའི་སེང་གེའི་ཁྲི་བརྗོད་དུ་མེད་པའི་སྟེང་ལྷ་རྫས་ཀྱི་རིན་པོ་ཆེའི་སྟན་བཏིང་བ་ལ་བྱང་ཆུབ་སེམས་དཔའ་འཁོད་ཅིང༌། དེ་བཞིན་གཤེགས་པ་
ལ་བསྟོད་པའི་སྒྲ་དབྱངས་སྙན་པ་འབྱིན་པའི་སྤྲིན་གྱིས་ཀུན་ནས་བརྒྱན་པ་དང༌། ལྷའི་དབང་པོ་བརྗོད་དུ་མེད་པའི་གཟུགས་བརྙན་མངོན་པར་འབྱུང་བའི་ནོར་བུ་རིན་པོ་ཆེའི་འབྲུའི་སྤྲིན་གྱིས་
ཀུན་ནས་བརྒྱན་པ་དང༌། མུ་ཏིག་དཀར་པོའི་དྲ་བའི་སྤྲིན་བརྗོད་དུ་མེད་པས་ཀུན་ནས་བརྒྱན་པ་དང༌། མུ་ཏིག་དམར་པོའི་ཁང་པ་བརྩེགས་པའི་སྤྲིན་བརྗོད་དུ་མེད་པས་ཀུན་ནས་ཡོག་ཅིང་
བརྒྱན་པ་དང༌། རྡོ་རྗེ་ལྟ་བུར་སྲ་བའི་མུ་ཏིག་གི་སྤྲིན་བརྗོད་དུ་མེད་པའི་ཆར་མངོན་པར་འབབ་པས་རབ་ཏུ་བརྒྱན་པར་ཀུན་ནས་གནས་པར་གྱུར་ཏོ། །དེ་ཅིའི་ཕྱིར་ཞེ་ན། དེ་ནི་དེ་བཞིན་

45-1-32a

གཤེགས་པའི་དགེ་བའི་རྩ་བ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པའི་ཆོས་དཀར་པོའི་ཚོགས་བསམ་གྱིས་མི་ཁྱབ་པའི་ཕྱིར་རོ། །དེ་
བཞིན་གཤེགས་པའི་ཁྱུ་མཆོག་གི་མཐུ་དང༌། བྱིན་གྱི་རླབས་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པའི་སྐུ་གཅིག་འཇིག་རྟེན་གྱི་ཁམས་ཐམས་ཅད་དུ་རྒྱས་
པར་འགེངས་པ་རྣམ་པར་འཕྲུལ་བ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་ཐམས་ཅད་ཀྱི་སྐུ་གཅིག་ཏུ་ཞུགས་པས། སངས་རྒྱས་ཀྱི་ཞིང་རྣམ་པར་ཕྱེ་བ་ཐམས་
ཅད་ལ་ཡང་དག་པར་གཞོལ་བའི་བྱིན་གྱི་རླབས་ཡོངས་སུ་སྟོན་པ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་རྣམས་རྡུལ་ཤིན་ཏུ་ཕྲ་བ་གཅིག་ལ་ཆོས་ཀྱི་དབྱིངས་
ཐམས་ཅད་ཀྱི་གཟུགས་བརྙན་རྣམ་པར་དམིགས་པར་ཡོངས་སུ་སྟོན་པར་མཛད་པ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་རྣམས་བ་སྤུའི་བུ་ག་གཅིག་ཏུ་སྔོན་
གྱི་མཐའ་དེ་བཞིན་གཤེགས་པ་གཅིག་ནས་གཅིག་ཏུ་བརྒྱུད་པ་ཡོངས་སུ་སྟོན་པར་མཛད་པ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་རྣམས་ཀྱི་འོད་ཟེར་གཅིག་
གི་སྒོ་ནས་འཇིག་རྟེན་གྱི་ཁམས་འབྱམས་ཀླས་པ་སྣང་བར་འགྱུར་བ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་རྣམས་བ་སྤུའི་རྩེ་མོ་གཅིག་ལས་སྤྲུལ་པའི་

45-1-32b

སྤྲིན་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་ཐམས་ཅད་རྒྱས་པར་འགེངས་པ་བསམ་གྱིས་མི་ཁྱབ་པའི་ཕྱིར་རོ། །དེ་བཞིན་གཤེགས་པ་རྣམས་
བ་སྤུའི་སྒོ་གཅིག་ནས་འཇིག་རྟེན་གྱི་ཁམས་འདུ་བ་དང༌། འཇིག་པའི་བསྐལ་པ་ཡོངས་སུ་སྟོན་པ་བསམ་གྱིས་མི་ཁྱབ་པའི་ཕྱིར་རོ། །ཇི་ལྟར་ཛེ་ཏའི་ཚལ་དེ་ལྟ་བུའི་སངས་རྒྱས་ཀྱི་ཞིང་ཡོངས་
སུ་དག་པས་ཡོངས་སུ་དག་པར་ཀུན་ནས་གནས་པར་གྱུར་པ་དེ་བཞིན་དུ། ཕྱོགས་བཅུའི་འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པ་ཐམས་
ཅད་ཀྱང་ཡོངས་སུ་དག་པར་ཀུན་ནས་གནས་ཤིང་རབ་ཏུ་བརྒྱན་པ་དང༌། ཤིན་ཏུ་སྤུད་པ་དང༌། དེ་བཞིན་གཤེགས་པའི་སྐུས་ཡོངས་སུ་རྒྱས་པ་དང༌། ཛེ་ཏའི་ཚལ་དུ་ཡང་དག་པར་
གཞོལ་བ་དང༌། བྱང་ཆུབ་སེམས་དཔས་ཡོངས་སུ་རྒྱས་པ་དང༌། དེ་བཞིན་གཤེགས་པའི་འཁོར་གྱི་དཀྱིལ་འཁོར་རྒྱ་མཚོ་ཤིན་ཏུ་རྣམ་པར་གནས་པ་དང༌། རྒྱན་ཐམས་ཅད་ཀྱི་སྤྲིན་
གྱི་ཆར་མངོན་པར་འབབ་པ་དང༌། རིན་པོ་ཆེ་ཐམས་ཅད་ཀྱི་འོད་ཀྱིས་རབ་ཏུ་སྣང་བ་དང༌། རིན་པོ་ཆེ་སྣ་ཚོགས་ཐམས་ཅད་ཀྱི་སྤྲིན་གྱི་ཆར་མངོན་པར་འབབ་པས་བརྒྱན་པ་དང༌། ཞིང་
ཐམས་ཅད་ཀྱི་བཀོད་པའི་སྤྲིན་གྱིས་ཀུན་ནས་ཡོག་པར་བརྒྱན་པ་དང༌། ལྷ་རྫས་ཀྱི་ལུས་ཐམས་ཅད་ཀྱི་སྤྲིན་གྱི་ཆར་རབ་ཏུ་འབབ་པས་བརྒྱན་པ་དང༌། མེ་ཏོག་སྣ་ཚོགས་ཐམས་ཅད་

45-1-33a

ཀྱི་སྤྲིན་ཤིན་ཏུ་རྒྱས་པའི་ལྷུན་གྱིས་ཀུན་ཏུ་རྒྱས་ཤིང་བརྒྱན་པ་དང༌། གོས་ཐམས་ཅད་ཀྱི་ཤིང་གི་སྤྲིན་གྱི་མཛོད་ནས་གོས་ཁ་དོག་སྣ་ཚོགས་སུ་མཛེས་
པའི་ཆར་རབ་ཏུ་འབབ་པས་བརྒྱན་པ་དང༌། ཕྲེང་བ་དང༌། ལྡ་ལྡི་དང༌། སེ་མོ་དོའི་རྒྱན་ཐམས་ཅད་ཀྱི་སྤྲིན་གྱི་ཆར་རྒྱུན་མི་འཆད་པར་མངོན་པར་འབབ་པས་བརྒྱན་པ་དང༌།
སྤོས་སྣ་ཚོགས་ཀྱི་བདུག་སྤོས་ཕྱོགས་ཀུན་ནས་འཐུལ་བའི་སྤྲིན་དང༌། ན་བུན་གྱི་ཆར་ཐམས་ཅད་ཀྱི་ལུས་ཀྱི་དབྱིབས་ལྟར་མངོན་པར་འབབ་པས་བརྒྱན་པ་དང༌། རིན་པོ་ཆེ་
ཐམས་ཅད་ཀྱི་མེ་ཏོག་གི་དྲ་བའི་སྤྲིན་ལས་རིན་པོ་ཆེའི་རྒྱལ་པོའི་ཕྱེ་མ་ཞིབ་བུའི་ཆར་རྒྱུན་མི་འཆད་པར་རབ་ཏུ་འབབ་པ་དང༌། རིན་པོ་ཆེ་ཐམས་ཅད་ཀྱི་རྒྱལ་མཚན་དང༌། བ་དན་
གྱི་སྤྲིན་ལྷའི་བུ་མོའི་ལག་ན་ཁྱེར་བ། ནམ་མཁའི་དབྱིངས་ཀུན་དུ་རྒྱུ་ཞིང་འཁོར་བས་བརྒྱན་པ་དང༌། རིན་པོ་ཆེ་ཐམས་ཅད་ཀྱི་པདྨོ་རིན་པོ་ཆེ་སྣ་ཚོགས་ཀྱི་འདབ་མའི་དཀྱིལ་འཁོར་
ཅན༑ ཆུ་བ་མཐོན་པོ་དང་ལྡན་པའི་ཟེ་བ་ལ་རོལ་མོ་བཀོད་པ། ཀུན་ནས་སྒྲ་འབྱིན་ཅིང་དབྱངས་སྙན་པར་སྒྲོག་པས་བརྒྱན་པ་དང༌། རིན་པོ་ཆེའི་འབྲུ་སྣ་ཚོགས་ཀྱི་དྲ་བ་དང༌།
རིན་པོ་ཆེ་སེང་གེའི་དྲ་བ་སྣ་ཚོགས་རྣམ་པ་ཐ་དད་པའི་ཕྲེང་བ་དང༌། སེ་མོ་དོས་བརྒྱན་པར་ཀུན་ནས་གནས་ཤིང་སྣང་བར་གྱུར་ཏོ། །དེ་ལྟར་བཅོམ་ལྡན་འདས་དེ་བཞིན་

45-1-33b

གཤེགས་པའི་ཏིང་ངེ་འཛིན་ཆེན་པོ་སེང་གེ་རྣམ་པར་བསྒྱིངས་པ་དེ་ལ་མཉམ་པར་བཞག་མ་ཐག་ཏུ། དེའི་ཚེ་ཤར་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་
པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས། གསེར་གྱི་སྤྲིན་སྒྲོན་མའི་རྒྱལ་མཚན་ཞེས་བྱ་བ་དེ་བཞིན་གཤེགས་པ་རྣམ་པར་སྣང་མཛད་དཔལ་གྱི་གཟི་བརྗིད་རྒྱལ་
པོའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་རྣམ་པར་སྣང་བའི་སྨོན་ལམ་གྱི་གཙུག་གི་འོད་ཟེར་སྣང་བ་ཞེས་བྱ་བ། བྱང་ཆུབ་སེམས་དཔའ་སངས་རྒྱས་ཀྱི་ཞིང་བརྗོད་དུ་མེད་
པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། ནམ་མཁའི་དབྱིངས་རྒྱན་སྣ་ཚོགས་ཀྱི་སྤྲིན་
གྱིས་བརྒྱན་པ་དང༌། ལྷ་རྫས་ཀྱི་མེ་ཏོག་གི་སྤྲིན་གྱི་ཆར་མངོན་པར་དབབ་པ་དང༌། ལྷ་རྫས་ཀྱི་སྤོས་ཀྱི་སྤྲིན་གྱི་ཆར་རབ་ཏུ་དགྱེ་བ་དང༌། ལྷ་རྫས་ཀྱི་རིན་པོ་ཆེའི་པདྨོའི་སྤྲིན་གྱི་ཆར་མངོན་
པར་གཏོར་བ་དང༌། ལྷ་རྫས་ཀྱི་ཕྲེང་བའི་སྤྲིན་གྱི་ཆར་རབ་ཏུ་བཏང་བ་དང༌། ལྷ་རྫས་ཀྱི་རིན་པོ་ཆེའི་སྤྲིན་གྱི་ཆར་མངོན་པར་དབབ་པ་དང༌། ལྷ་རྫས་ཀྱི་རྒྱན་གྱི་སྤྲིན་གྱི་ཆར་མངོན་
པར་གཏོར་བ་དང༌། ལྷ་རྫས་ཀྱི་རིན་པོ་ཆེའི་གདུགས་ཀྱི་སྤྲིན་གྱི་ཆར་མངོན་པར་བསྒྲུབ་པ་དང༌། ཁ་དོག་སྣ་ཚོགས་རྣམ་པ་ཐ་དད་ཅིང་ཤིན་ཏུ་ཕྲ་བའི་ལྷ་རྫས་ཀྱི་གོས་ཀྱི་སྤྲིན་གྱི་ཆར་མངོན་

45-1-34a

པར་དབབ་པ་དང༌། ལྷ་རྫས་ཀྱི་རིན་པོ་ཆེའི་རྒྱལ་མཚན་དང་བ་དན་གྱི་སྤྲིན་ནམ་མཁའི་དབྱིངས་ལས་བྱིན་གྱི་རླབས་པ་དང༌། རིན་པོ་ཆེ་སྣ་ཚོགས་ཀྱི་སྤྲིན་
གྱི་རྒྱན་ཡིད་དུ་འོང་བས་ནམ་མཁའི་དབྱིངས་རྒྱས་པར་འགེངས་པར་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་
སྟེ༑ འཁོར་དང་བཅས་པས་བཅོམ་ལྡན་འདས་ལ་ཕྱག་འཚལ་ནས། ཤར་ཕྱོགས་སུ་བརྟེན་ཏེ་ཁང་པ་བརྩེགས་པ་རྒྱན་ཀུན་དང་ལྡན་ཞིང༌། ནོར་བུ་རིན་པོ་ཆེའི་དྲ་བས་ཀུན་ནས་
ཁྱབ་པ་དང༌། སེང་གེའི་ཁྲི་ནོར་བུ་རིན་པོ་ཆེ་ཕྱོགས་རབ་ཏུ་སྣང་བའི་པདྨོའི་སྙིང་པོ་ཅན་དག་མངོན་པར་སྤྲུལ་ནས། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་དྲ་བའི་རྒྱན་གྱིས་
ཀུན་ནས་བརྒྱན་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་འཁོད་དོ། །ལྷོ་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་
ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས་རྡོ་རྗེ་རྒྱལ་མཚན་གྱི་སྙིང་པོ་ཞེས་བྱ་བ། དེ་བཞིན་གཤེགས་པ་དཔལ་གྱི་སྙིང་པོ་ཀུན་ནས་སྣང་བའི་
རྒྱལ་པོའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་སེམས་དཔའ་ཆེན་པོ་བརྩོན་འགྲུས་ཀྱི་ཤུགས་ཐུབ་པར་དཀའ་བའི་རྒྱལ་པོ་ཞེས་བྱ་བ། བྱང་ཆུབ་སེམས་དཔའ་

45-1-34b

སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། འཇིག་རྟེན་གྱི་
ཁམས་རྒྱ་མཚོ་ཐམས་ཅད་སྤོས་ཀྱི་ལྡ་ལྡི་དང་དྲ་བས་ཀུན་དུ་འབྲེལ་བར་བྱིན་གྱིས་བརླབ་པ་དང༌། སངས་རྒྱས་ཀྱི་ཞིང་འབྱམས་ཀླས་པ་ཐམས་ཅད་རིན་པོ་ཆེ་སྣ་ཚོགས་ཀྱི་ལྡ་ལྡི་དང༌།།
དྲ་བ་ཆེན་པོས་ཀུན་དུ་འབྲེལ་བར་བྱིན་གྱིས་བརླབ་པ་དང༌། སངས་རྒྱས་ཀྱི་ཞིང་གི་རྒྱུད་ཐམས་ཅད་མེ་ཏོག་ཐམས་ཅད་ཀྱི་ལྡ་ལྡི་དང༌། ཕྲེང་བའི་དྲ་བས་ཀུན་ནས་འབྲེལ་བར་བྱིན་གྱིས་
བརླབ་པ་དང༌། སངས་རྒྱས་ཀྱི་ཞིང་གི་འཁོར་ཐམས་ཅད་ཕྲེང་བ་དང༌། ལྡ་ལྡི་དང༌། སེ་མོ་དོའི་དྲ་བས་ཀུན་ནས་འབྲེལ་བར་བྱིན་གྱི་བརླབ་པ་དང༌། སངས་རྒྱས་ཀྱི་ཞིང་གི་དཀྱིལ་
འཁོར་ཐམས་ཅད་འོག་གི་གཞི་རྟེན་རྡོ་རྗེ་ཐམས་ཅད་ཀྱི་ཕྲེང་བས་ཡོངས་སུ་གཟུང་བར་བྱིན་གྱིས་བརླབ་པ་དང༌། །སངས་རྒྱས་ཀྱི་ཞིང་གི་ཚུལ་ཐམས་ཅད་ནོར་བུ་རིན་པོ་ཆེ་སྣ་ཚོགས་ཀྱི་དྲ་
བས་ཀུན་ནས་འབྲེལ་བས་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་ཐམས་ཅད་གོས་སྣ་ཚོགས་ཀྱི་ལྡ་ལྡིས་ཀུན་ནས་ཡོངས་སུ་བླངས་ཤིང་གཟུང་བར་བྱིན་གྱིས་བརླབ་པ་དང༌།
སངས་རྒྱས་ཀྱི་ཞིང་ཐམས་ཅད་རིན་པོ་ཆེ་སྣ་ཚོགས་ཀྱི་ལུས་ཀྱི་ཕྲེང་བ་དང༌། ལྡ་ལྡི་མང་པོའི་དྲ་བ་ཀུན་ནས་འབྲེལ་བར་མངོན་པར་བསྒྲུབ་པ་དང༌། ཞིང་ཐམས་ཅད་ནོར་བུ་རིན་པོ་ཆེ་

45-1-35a

དཔལ་གྱི་འོད་ཟེར་གྱི་ལྡ་ལྡི་དང་ཕྲེང་བའི་དྲ་བས་ཀུན་ནས་འབྲེལ་བར་བྱིན་གྱིས་བརླབ་པ་དང༌། སངས་རྒྱས་ཀྱི་ཞིང་ཐམས་ཅད་རིན་པོ་ཆེ་རྣམ་པར་སྣང་
བའི་ལྡ་ལྡི་དང་དྲ་བས་ཀུན་དུ་འབྲེལ་བར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་ཐམས་ཅད་ཀྱི་གཞི་ནོར་བུ་རིན་པོ་ཆེ་སེང་གེ་ཡིད་དུ་འོང་བའི་ཕྲེང་བ་དང་ལྡ་ལྡིའི་དྲ་
བས་ཡོངས་སུ་གཟུང་བར་བྱིན་གྱིས་བརླབ་པ་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་
པས་བཅོམ་ལྡན་འདས་ལ་ཕྱག་འཚལ་ནས། ལྷོ་ཕྱོགས་སུ་བརྟེན་ཏེ། ནོར་བུ་རིན་པོ་ཆེ་འགྲོ་བ་ལ་རྣམ་པར་སྣང་བའི་ཁང་པ་བརྩེགས་པ་དང༌། སེང་གེའི་ཁྲི་ནོར་བུ་རིན་པོ་ཆེ་
ཕྱོགས་ཀུན་ཏུ་སྣང་བའི་པདྨོའི་སྙིང་པོ་ཅན་དག་མངོན་པར་སྤྲུལ་ཏེ། རིན་པོ་ཆེ་ཐམས་ཅད་ཀྱི་མེ་ཏོག་གི་དྲ་བའི་རྒྱན་གྱིས་ཀུན་ནས་བརྒྱན་པའི་བྱང་ཆུབ་སེམས་དཔའི་ལུས་
སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་འཁོད་དོ། །ནུབ་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་
རོལ་གྱི་འཇིག་རྟེན་གྱི་ཁམས་རིན་པོ་ཆེའི་རི་རབ་རྣམ་པར་སྣང་བའི་རྒྱལ་མཚན་མར་མེ་ཞེས་བྱ་བ། དེ་བཞིན་གཤེགས་པ་ཆོས་ཀྱི་དབྱིངས་ཀྱི་ཡེ་ཤེས་སྒྲོན་མའི་སངས་རྒྱས་ཀྱི་

45-1-35b

ཞིང་ནས། བྱང་ཆུབ་སེམས་དཔའ་དཔལ་ཀུན་ནས་འཕགས་པའི་གཟི་བརྗིད་ཅེས་བྱ་བ། བྱང་ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་
ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། ཆོས་ཀྱི་དབྱིངས་ཐམས་ཅད་བདུག་སྤོས་ཁ་དོག་སྣ་ཚོགས་དང༌། དྲི་སྣ་ཚོགས་སུ་
ལྡན་པའི་རི་རབ་ཀྱི་སྤྲིན་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་སྤོས་ཁ་དོག་སྣ་ཚོགས་དང་ལྡན་པའི་
རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་བདུག་སྤོས་ཁ་དོག་དང་དྲི་དུ་མར་ལྡན་པའི་རི་རབ་
ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་སྤོས་ཁ་དོག་སྣ་ཚོགས་དང་ལྡན་པའི་རི་རབ་ཀྱི་སྤྲིན།
སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་ནོར་བུ་རིན་པོ་ཆེའི་རྒྱལ་པོ་མདངས་འབྱུང་བ། ས་ཐམས་
ཅད་ཀྱི་རྡུལ་གྱི་ཁ་དོག་དང་འདྲ་བའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་ནོར་

45-1-36a

བུ་རིན་པོ་ཆེ་སྐར་མའི་རྒྱལ་མཚན་འོད་ཀྱི་དཀྱིལ་འཁོར་སྣ་ཚོགས་ཀྱི་བཀོད་པ་དང་ལྡན་པའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་
རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་རིན་པོ་ཆེའི་རྒྱལ་པོ་རྡོ་རྗེའི་སྙིང་པོ་ཁ་དོག་སྣ་ཚོགས་ཅན། བཀོད་པ་རྣམ་པ་ཐ་དད་པའི་
ཡུལ་དང་ལྡན་པའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་ཀྱི་དབྱིངས་ཐམས་ཅད་ནོར་བུ་རིན་
པོ་ཆེ་འཛམ་བུའི་ཆུ་ཀླུང༌། འཇིག་རྟེན་གྱི་ཁམས་ཐམས་ཅད་དུ་སྣང་བའི་ཡུལ་དང་ལྡན་པའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་
སྙེད་ཀྱིས་རྒྱས་པར་དགང་བ་དང༌། ནམ་མཁའི་དབྱིངས་ཐམས་ཅད་ནོར་བུ་རིན་པོ་ཆེའི་རྒྱལ་པོ་ཆོས་ཀྱི་དབྱིངས་ཐམས་ཅད་རབ་ཏུ་སྣང་བའི་རི་རབ་ཀྱི་སྤྲིན། སངས་
རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་ཀུན་ནས་ཁྱབ་པར་བྱིན་གྱིས་བརླབ་པ་དང༌། སེམས་ཅན་གྱི་ཁམས་ཀྱི་ཡུལ་ཐམས་ཅད་ནོར་བུ་རིན་པོ་ཆེའི་རྒྱལ་པོ་དེ་
བཞིན་གཤེགས་པ་ཐམས་ཅད་ཀྱི་མཚན་རབ་ཏུ་སྣང་བའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཆོས་

45-1-36b

ཀྱི་དབྱིངས་ཐམས་ཅད་ཀྱི་ནམ་མཁའ་རིན་པོ་ཆེའི་རྒྱལ་པོ། དེ་བཞིན་གཤེགས་པ་ཐམས་ཅད་ཀྱི་སྔོན་གྱི་སྦྱོར་བ་རབ་ཏུ་སྣང་བར་ཡོངས་སུ་སྟོན་ཅིང༌། བྱང་ཆུབ་སེམས་དཔའི་སྤྱོད་པའི་སྒྲ་
འབྱིན་པའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་དགང་བ་དང༌། ཕྱོགས་བཅུ་ཐམས་ཅད་རིན་པོ་ཆེའི་རྒྱལ་པོ། དེ་བཞིན་གཤེགས་པ་ཐམས་
ཅད་ཀྱི་སྙིང་པོ་བྱང་ཆུབ་རབ་ཏུ་སྣང་བའི་འོད་དང་ལྡན་པའི་རི་རབ་ཀྱི་སྤྲིན། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་རྒྱས་པར་འགེངས་པ་བྱེད་ཅིང༌། མི་མཇེད་ཀྱི་འཇིག་
རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་ལྡན་འདས་ལ་ཕྱག་འཚལ་ནས་ནུབ་ཕྱོགས་སུ་བརྟེན་ཏེ། ཁང་པ་བརྩེགས་པ་
སྤོས་ཀྱི་རྒྱལ་པོ་ཐམས་ཅད་ཀྱི་ལྷུན་དང་ལྡན་པ། མུ་ཏིག་གི་དྲ་བས་ཀུན་ནས་ཁྱབ་པ་དང༌། སེང་གེའི་ཁྲི་ནོར་བུ་རིན་པོ་ཆེ་ལྷའི་དབང་པོ་རབ་ཏུ་སྣང་བའི་རྒྱལ་མཚན་གྱི་པདྨོའི་སྙིང་པོ་ཅན་དག་མངོན་
པར་སྤྲུལ་ནས། རིན་པོ་ཆེ་གསེར་གྱི་དྲ་བས་ཀུན་ནས་བརྒྱན་པ་དང༌། ཡིད་བཞིན་གྱི་རྒྱལ་པོའི་ཅོད་པན་བཅིངས་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་
འཁོད་དོ། །བྱང་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས། རིན་པོ་ཆེའི་གོས་ཡོངས་སུ་སྣང་བ་ཞེས་བྱ་བ།

45-1-37a

དེ་བཞིན་གཤེགས་པ་ཆོས་ཀྱི་དབྱིངས་ནམ་མཁའི་དཔལ་རྣམ་པར་སྣང་བའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་ཆགས་པ་མེད་པའི་དཔལ་གྱི་རྒྱལ་པོ་
ཞེས་བྱ་བ། བྱང་ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་
དེ་ནས་འཕགས་ཏེ། ནམ་མཁའི་དབྱིངས་རིན་པོ་ཆེའི་སྣམ་བུའི་སྤྲིན་གྱི་རྒྱན་གྱིས་བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་རིན་པོ་ཆེའི་གོས་ཁ་དོག་སེར་པོ་དང༌། མདོག་
སེར་པོའི་སྤྲིན་གྱི་རྒྱན་གྱིས་བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་རིན་པོ་ཆེའི་གོས། སྤོས་སྣ་ཚོགས་ཀྱིས་དྲི་ཞིམ་པོར་བྱས་པའི་སྤྲིན་གྱི་ཆར་རབ་ཏུ་འབབ་པའི་རྒྱན་
གྱིས་བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་རིན་པོ་ཆེའི་རྒྱལ་པོ་ཉི་མའི་རྒྱལ་མཚན་གྱི་སྤྲིན་གྱི་རྒྱན་གྱིས་བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་ནོར་
བུ་རིན་པོ་ཆེ་གསེར་གྱི་མདོག་ཤིན་ཏུ་འབར་བའི་སྤྲིན་གྱིས་རྒྱན་གྱིས་བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་ནོར་བུའི་རྒྱལ་པོ་རིན་པོ་ཆེ་འབར་བའི་གོས་ཀྱིས་སྤྲིན་གྱི་རྒྱན་གྱིས་
བརྒྱན་པར་བྱིན་གྱིས་བརླབ་པ་དང༌། ནམ་མཁའི་དབྱིངས་རིན་པོ་ཆེ་སྐར་མ་ཐམས་ཅད་ཀྱི་གཟུགས་བརྙན་གྱིས་སྣ་ཚོགས་སུ་གྱུར་བའི་གོས་ཀྱི་སྤྲིན་གྱི་རྒྱན་གྱིས་བརྒྱན་པར་བྱིན་གྱིས་བརླབ་

45-1-37b

པ་དང༌། ནམ་མཁའི་དབྱིངས་ཕྱོགས་བཅུ་ཀུན་ནས། ནོར་བུ་རིན་པོ་ཆེ་སྣམ་བུ་ཁྲ་བོའི་རྡོ་ལྟར་སྣང་བའི་སྤྲིན་གྱིས་ཡོངས་སུ་རྒྱས་པར་བྱིན་གྱིས་བརླབ་པ་དང༌། ནམ་མཁའི་དབྱིངས་ཕྱོགས་བཅུ་ཀུན་ནས་
རིན་པོ་ཆེའི་རྒྱལ་པོ་རྣམ་པར་སྣང་བའི་དཔལ་རབ་ཏུ་འབར་བའི་འོད་དང་ལྡན་པའི་གོས་ཀྱི་སྤྲིན་གྱིས་ཡོངས་སུ་རྒྱས་པར་བྱིན་གྱིས་བརླབ་པ་དང༌། ནམ་མཁའི་དབྱིངས་ཕྱོགས་བཅུ་ཀུན་ནས་ནོར་
བུའི་རྒྱལ་པོ་སྣང་བ་ཤིན་ཏུ་གསལ་བས་ཕྱོགས་ཀྱི་དབྱིངས་རྣམ་པར་སྣང་བའི་གོས་ཀྱི་སྤྲིན་གྱིས་ཡོངས་སུ་རྒྱས་པར་བྱིན་གྱིས་བརླབ་པ་དང༌། ནམ་མཁའི་དབྱིངས་རིན་པོ་ཆེའི་རྒྱལ་པོ་རྒྱ་མཚོའི་
རྒྱན་གྱི་གོས་ཀྱི་སྤྲིན་གྱིས་ཀུན་ནས་ཡོག་པར་བྱིན་གྱིས་བརླབ་པ་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་
པ་བཅོམ་ལྡན་འདས་ལ་ཕྱག་འཚལ་ནས་བྱང་ཕྱོགས་སུ་བརྟེན་ཏེ། རིན་པོ་ཆེའི་རྒྱལ་པོ་རྒྱ་མཚོ་ཡོངས་སུ་འབྱུང་བའི་ཁང་པ་བརྩེགས་པ་དང༌། སེང་གེའི་ཁྲི་བཻ་ཌཱུཪྻའི་པདྨོའི་སྙིང་པོ་ཅན་དག་མངོན་པར་
སྤྲུལ་ནས། ནོར་བུ་རིན་པོ་ཆེའི་རྒྱལ་པོ་སེང་གེ་མཛེས་པའི་དྲ་བས་ཡོངས་སུ་བརྒྱན་པ་དང༌། རིན་པོ་ཆེ་སྐར་མའི་རྒྱལ་མཚན་མགོ་ལ་ཐོགས་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་
ནས༑ སྐྱིལ་མོ་ཀྲུང་བཅས་ཏེ་འཁོད་དོ། །བྱང་དང་ཤར་གྱི་ཕྱོགས་མཚམས་ཀྱི་འཇིག་རྟེན་གྱི་ཁམས་ཀྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་

45-1-38a

གྱི་འཇིག་རྟེན་གྱི་ཁམས་ས་ཆེན་པོ་ཐམས་ཅད་དུ་མཛེས་པའི་རིན་པོ་ཆེའི་འོད་ཟེར་གྱི་དྲ་བ་རབ་ཏུ་འགྱེད་པ་ཞེས་བྱ་བ། དེ་བཞིན་གཤེགས་པ་མི་དམིགས་པའི་
སྤྱན་གྱི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་ཆོས་ཀྱི་དབྱིངས་སུ་ཤིན་ཏུ་འཕྲུལ་བའི་སྨོན་ལམ་ཟླ་བ་ཞེས་བྱ་བ། བྱང་ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་
དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། འཇིག་རྟེན་གྱི་ཁམས་རབ་འབྱམས་ཐམས་ཅད་རིན་པོ་
ཆེའི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་སྤོས་ཀྱི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་
བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་བདུག་སྤོས་ཀྱི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་
འབྱམས་ཐམས་ཅད་ཙན་དན་གྱི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་མེ་ཏོག་གི་ཁང་པ་བརྩེགས་པའི་
སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་རིན་པོ་ཆེའི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་

45-1-38b

དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་རྡོ་རྗེའི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་
གསེར་གྱི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་གོས་ཀྱི་ཁང་པ་བརྩེགས་པའི་སྤྲིན་གྱིས་ཀུན་ནས་
ཁེབས་པར་བྱིན་གྱིས་བརླབ་པ་དང༌། འཇིག་རྟེན་གྱི་ཁམས་རབ་འབྱམས་ཐམས་ཅད་པདྨོའི་ཁང་པ་བརྩེགས་པའི་སྤྲིན་གྱིས་ཀུན་ནས་ཁེབས་པར་བྱིན་གྱིས་བརླབ་པ་བྱེད་ཅིང༌། མི་མཇེད་
ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་ལྡན་འདས་ལ་ཕྱག་འཚལ་ནས། བྱང་དང་ཤར་གྱི་ཕྱོགས་
མཚམས་སུ་བརྟེན་ཏེ། ནོར་བུ་རིན་པོ་ཆེའི་ཁང་པ་བརྩེགས་པ་སྒོ་ཆོས་ཀྱི་དབྱིངས་ཐམས་ཅད་ལ་མངོན་པར་ལྟ་བ་དང༌། སེང་གེའི་ཁྲི་རིན་པོ་ཆེའི་རྒྱལ་པོ་སྤོས་མཚུངས་པ་མེད་པའི་པདྨོའི་སྙིང་
པོ་ཅན་དག་མངོན་པར་སྤྲུལ་ནས། རིན་པོ་ཆེའི་རྒྱལ་པོའི་མེ་ཏོག་གི་དྲ་བས་ཡོངས་སུ་བརྒྱན་པ་དང༌། རིན་པོ་ཆེའི་རྒྱལ་པོ་མཛོད་སྣ་ཚོགས་ཀྱི་དྲ་བའི་ཅོད་པན་བཅིངས་པའི་བྱང་ཆུབ་སེམས་
དཔའི་ལུས་སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་འཁོད་དོ། །ཤར་དང་ལྷོའི་ཕྱོགས་མཚམས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་

45-1-39a

རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས་སྤོས་ཀྱི་སྤྲིན་བཀོད་པའི་རྒྱལ་མཚན་ཞེས་བྱ་བ་དེ་བཞིན་གཤེགས་པ་ཀླུ་དབང་རྒྱལ་པོའི་
སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་ཆོས་ཀྱི་འོད་འཕྲོ་བ་དང་ལྡན་པའི་རྒྱལ་པོ་ཞེས་བྱ་བ། བྱང་ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་
རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། ནམ་མཁའི་དབྱིངས་ཐམས་ཅད་འོད་ཀྱི་དཀྱིལ་
འཁོར་གསེར་གྱི་ཁ་དོག་ལྟ་བུའི་སྤྲིན་གྱི་ཁ་དོག་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་རིན་པོ་ཆེ་ཁ་དོག་མཐའ་ཡས་པའི་འོད་ཀྱི་དཀྱིལ་འཁོར་གྱི་སྤྲིན་གྱིས་
ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་དེ་བཞིན་གཤེགས་པའི་མཛོད་སྤུའི་ཁ་དོག་གི་འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་
མཁའི་དབྱིངས་ཐམས་ཅད་རིན་པོ་ཆེ་སྣ་ཚོགས་ཀྱི་ཁ་དོག་ལྟ་བུའི་འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་པདྨོའི་སྙིང་པོའི་
འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་ནོར་བུའི་རྒྱལ་པོ། རིན་པོ་ཆེའི་ཤིང་གི་ཡལ་གའི་དཀྱིལ་འཁོར་ལྟ་བུའི་འོད་

45-1-39b

ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་དེ་བཞིན་གཤེགས་པའི་གཙུག་ཏོར་ལྟ་བུའི་འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་
བ་དང༌། ནམ་མཁའི་དབྱིངས་ཐམས་ཅད་འཛམ་བུའི་ཆུ་ཀླུང་གི་གསེར་གྱི་ཁ་དོག་ལྟ་བུའི་འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་ཉི་
མའི་ཁ་དོག་ལྟ་བུའི་འོད་ཀྱི་དཀྱིལ་འཁོར་གྱི་སྤྲིན་གྱིས་ཀུན་ཏུ་ཁྱབ་པར་བྱ་བ་དང༌། ནམ་མཁའི་དབྱིངས་ཐམས་ཅད་ཟླ་བ་དང༌། སྐར་མའི་ཚོགས་ཀྱི་ཁ་དོག་ལྟ་བུའི་འོད་ཀྱི་དཀྱིལ་འཁོར་གྱི་སྤྲིན་
གྱིས་ཀུན་ཏུ་ཁྱབ་པར་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་ལྡན་འདས་ལ་ཕྱག་
འཚལ་ནས། ཤར་དང་ལྷོའི་ཕྱོགས་མཚམས་སུ་བརྟེན་ཏེ། རིན་པོ་ཆེ་རྡུལ་དང་བྲལ་ཞིང་རྣམ་པར་སྣང་བ་ཕུན་སུམ་ཚོགས་པའི་མེ་ཏོག་གི་ཁང་པ་བརྩེགས་པ་དང༌། སེང་གེའི་ཁྲི་རིན་
པོ་ཆེ་སེང་གེ་རྡོ་རྗེའི་པདྨོའི་སྙིང་པོ་ཅན་དག་མངོན་པར་སྤྲུལ་ནས། ནོར་བུའི་རྒྱལ་པོ་རིན་པོ་ཆེའི་འོད་ཟེར་རབ་ཏུ་འབར་བའི་དྲ་བས་ཡོངས་སུ་བརྒྱན་པའི་བྱང་ཆུབ་སེམས་དཔའི་ལུས་
སུ་བྱིན་གྱིས་བརླབས་ནས་སྐྱིལ་མོ་ཀྲུང་བཅས་ཏེ་འཁོད་དོ། །ལྷོ་དང་ནུབ་ཀྱི་ཕྱོགས་མཚམས་ཀྱི་འཇིག་རྟེན་གྱི་ཁམས་རྒྱ་མཚོ། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་

45-1-40a

ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས་རིན་པོ་ཆེའི་ཉི་མ་རབ་ཏུ་སྣང་བའི་སྙིང་པོ་ཞེས་བྱ་བ། དེ་བཞིན་གཤེགས་པ་ཆོས་ཀྱི་འཁོར་ལོའི་ཡེ་
ཤེས་ཀུན་ཏུ་སྣང་བའི་རྒྱལ་པོའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་བདུད་ཀྱི་དཀྱིལ་འཁོར་ཐམས་ཅད་རྣམ་པར་འཐོར་བའི་ཡེ་ཤེས་རྒྱལ་མཚན་ཞེས་བྱ་བ། བྱང་
ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་
ནས་འཕགས་ཏེ། བ་སྤུའི་བུ་ག་ཐམས་ཅད་ནས་མེ་ཏོག་འོད་འཕྲོ་བའི་སྤྲིན། ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་བུ་ག་ཐམས་ཅད་ནས་རོལ་མོ་འོད་འཕྲོ་
བའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་བུ་ག་ཐམས་ཅད་ནས་ནོར་བུ་རིན་པོ་ཆེ་འོད་འཕྲོ་བའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་
བ་དང༌། བ་སྤུའི་བུ་ག་ཐམས་ཅད་ནས་རིན་པོ་ཆེའི་གོས་འོད་འཕྲོ་བ། སྤོས་དང་བདུག་སྤོས་སྣ་ཚོགས་ཀྱིས་རྣམ་པར་བདུག་པའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་
བ་དང༌། བ་སྤུའི་བུ་ག་ཐམས་ཅད་ནས་ཀླུས་རྣམ་པར་སྤྲུལ་པའི་གློག་འོད་འཕྲོ་བའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་བུ་ག་ཐམས་ཅད་ནས་ནོར་བུ་

45-1-40b

རིན་པོ་ཆེ་རྣམ་པར་སྣང་བ་འོད་འཕྲོ་བའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་བུ་ག་ཐམས་ཅད་ནས་ནོར་བུ་རིན་པོ་ཆེ་གསེར་རབ་ཏུ་འབར་བ་འོད་འཕྲོ་བའི་སྤྲིན་ནམ་མཁའི་དབྱིངས་
ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་བུ་ག་ཐམས་ཅད་ནས་རིན་པོ་ཆེའི་རྒྱལ་པོ་དཔལ་གྱི་སྙིང་པོ་འབར་བ་འོད་འཕྲོ་བའི་སྤྲིན་ནམ་མཁའི་དབྱིངས་ལྟར་ཡངས་པ་རབ་ཏུ་དགྱེ་བ་དང༌། བ་སྤུའི་
བུ་ག་ཐམས་ཅད་ནས་ནོར་བུ་རིན་པོ་ཆེ་དེ་བཞིན་གཤེགས་པའི་དགོངས་པ་རྒྱ་མཚོ་ལྟར་དུས་གསུམ་གྱི་རྒྱུད་རབ་ཏུ་སྣང་བའི་ཚུལ་དང་ལྡན་པ་འོད་འཕྲོ་བའི་སྤྲིན་ནམ་མཁའི་དབྱིངས་
ལྟར་ཡངས་པ་རབ་ཏུ་དགྱེ་བ་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་
བཅོམ་ལྡན་འདས་ལ་ཕྱག་འཚལ་ནས། ལྷོ་དང་ནུབ་ཀྱི་ཕྱོགས་མཚམས་སུ་བརྟན་ཏེ། ནོར་བུ་རིན་པོ་ཆེ་ཆེན་པོ་འོད་ཟེར་གྱི་དྲ་བ་ཕྱོགས་ཀུན་ཏུ་མངོན་པར་གཞོལ་བའི་ཐིག་
ལེས་ཆོས་ཀྱིས་དབྱིངས་ཐམས་ཅད་དུ་རབ་ཏུ་སྣང་བའི་ཁང་པ་བརྩེགས་པ་དང༌། སེང་གེའི་ཁྲི་ནོར་བུ་རིན་པོ་ཆེ་སྤོས་ཀྱི་སྒྲོན་མའི་འོད་འཕྲོ་བའི་པདྨོའི་སྙིང་པོ་ཅན་དག་མངོན་པར་སྤྲུལ་
ནས༑ རིན་པོ་ཆེའི་རྒྱལ་པོ་དྲི་མ་མེད་པའི་སྙིང་པོའི་དྲ་བས་ཡོངས་སུ་བརྒྱན་པ་དང༌། རིན་པོ་ཆེའི་རྒྱལ་པོ་སེམས་ཅན་ཐམས་ཅད་རབ་ཏུ་འཛུད་པའི་དབྱངས་དང་ལྡན་པའི་ཅོད་

45-1-41a

པན་བཅིངས་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་ནས་སྐྱིལ་མོ་ཀྲུང་བཅས་ཏེ་འཁོད་དོ། །ནུབ་དང་བྱང་གི་ཕྱོགས་མཚམས་ཀྱི་འཇིག་
རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས་རྣམ་པར་སྣང་མཛད་ཀྱི་སྙིང་པོ་ཞེས་བྱ་བ། དེ་བཞིན་གཤེགས་པ་
དཔལ་གྱི་རི་བོ་ཀུན་ནས་རྣམ་པར་སྣང་བའི་རྒྱལ་པོའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་རྣམ་པར་སྣང་བའི་སྨོན་ལམ་ཡེ་ཤེས་དཔལ་ཞེས་བྱ་བ། བྱང་ཆུབ་སེམས་དཔའ་
འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། མཚན་
དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གཟུགས་བརྙན་
གྱི་སྤྲིན་ཀུན་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་བྱུང་བའི་བྱང་ཆུབ་སེམས་དཔའ་
ཐམས་ཅད་ཀྱི་ལུས་ཀྱི་གཟུགས་བརྙན་གྱི་སྤྲིན་ཀུན་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་

45-1-41b

དུ་གཤེགས་པའི་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་ཐམས་ཅད་ཀྱི་ལུས་ཀྱི་གཟུགས་བརྙན་གྱི་སྤྲིན་ཀུན་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌།
བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་གཤེགས་པའི་སངས་རྒྱས་ཐམས་ཅད་ཀྱི་སྤྲུལ་བའི་ཚོགས་ཀྱི་གཟུགས་བརྙན་མང་པོའི་སྤྲིན་ཀུན་ཏུ་དགྱེ་བ་དང༌། མཚན་
དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་ཀྱི་སྔོན་གྱི་སྦྱོར་བའི་གཟུགས་
བརྙན་མང་པོའི་སྤྲིན་ཀུན་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་བྱུང་བའི་ཉན་ཐོས་དང༌། རང་
སངས་རྒྱས་ཐམས་ཅད་ཀྱི་ལུས་ཀྱི་གཟུགས་བརྙན་རབ་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་
གཤེགས་པའི་དེ་བཞིན་གཤེགས་པ་ཐམས་ཅད་ཀྱི་སྙིང་པོ་བྱང་ཆུབ་དང༌། བྱང་ཆུབ་ཀྱི་ཤིང་གི་གཟུགས་ཀྱི་གཟུགས་བརྙན་གྱི་སྤྲིན་ཀུན་དུ་དགྱེ་བ་དང༌། མཚན་དང་དཔེ་བྱད་བཟང་པོ་
ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་གཤེགས་པའི་སངས་རྒྱས་ཐམས་ཅད་ཀྱི་རྣམ་པར་འཕྲུལ་བའི་གཟུགས་བརྙན་མང་པོའི་སྤྲིན་ཀུན་ཏུ་

45-1-42a

དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་དུས་གསུམ་དུ་བྱུང་བའི་འཇིག་རྟེན་
གྱི་དབང་པོ་ཐམས་ཅད་ཀྱི་ལུས་ཀྱི་གཟུགས་བརྙན་གྱི་སྤྲིན་ཀུན་ཏུ་དགྱེ་བ་དང༌། མཚན་དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་ནས་
དུས་གསུམ་དུ་བྱུང་བའི་སངས་རྒྱས་ཀྱི་ཞིང་ཡོངས་སུ་དག་པ་ཐམས་ཅད་ཀྱི་གཟུགས་བརྙན་གྱི་སྤྲིན་ཀུན་ཏུ་དགྱེ་བས་སྐད་ཅིག་སྐད་ཅིག་ཏུ་ནམ་མཁའི་དབྱིངས་ཐམས་ཅད་རྒྱས་པར་
འགེངས་ཤིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་ལྡན་འདས་ལ་ཕྱག་འཚལ་
ནས༑ ནུབ་དང་བྱང་གི་ཕྱོགས་མཚམས་སུ་བརྟན་ཏེ། རིན་པོ་ཆེའི་རྒྱལ་པོ་ཕྱོགས་ཀུན་ནས་རྣམ་པར་སྣང་བའི་སྙིང་པོའི་སེང་གེའི་ཁྲི་རིན་པོ་ཆེ་འགྲོ་བ་རྣམ་པར་སྣང་བའི་པདྨོའི་
སྙིང་པོ་ཅན་དག་མངོན་པར་སྤྲུལ་ནས། མུ་ཏིག་འོད་ཐུབ་པ་མེད་པའི་དྲ་བས་ཡོངས་སུ་བརྒྱན་པ་དང༌། རིན་པོ་ཆེ་འོད་ཀུན་ཏུ་སྣང་བའི་ཅོད་པན་བཅིངས་པའི་བྱང་ཆུབ་སེམས་དཔའི་ལུས་
སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་འཁོད་དོ། །འོག་གི་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་

45-1-42b

རོལ་གྱི་འཇིག་རྟེན་གྱི་ཁམས། དེ་བཞིན་གཤེགས་པ་ཐམས་ཅད་ཀྱི་འོད་ཀྱི་དཀྱིལ་འཁོར་རྣམ་པར་སྣང་བ་ཞེས་བྱ་བ་དེ་བཞིན་གཤེགས་པ་ཡེ་ཤེས་ནམ་མཁའ་ལྟ་བུར་ཆགས་པ་མེད་
པའི་དཔལ་གྱི་རྒྱལ་མཚན་རྒྱལ་པོའི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་བསྒྲིབས་པ་ཐམས་ཅད་རྣམ་པར་འཐོར་བའི་ཡེ་ཤེས་ཀྱིས་རྣམ་པར་གནོན་པ་ཞེས་བྱ་བ། བྱང་
ཆུབ་སེམས་དཔའ་འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་
འཕགས་ཏེ། བ་སྤུའི་བུ་ག་ཐམས་ཅད་ནས་འགྲོ་བ་ཐམས་ཅད་ཀྱི་སྐད་དང༌། སྒྲ་དང༌། དབྱངས་དང༌། ངེས་པའི་ཚིག་མངོན་པར་བསྒྲུབས་པ་རྒྱ་མཚོ་རབ་ཏུ་བརྗོད་པ་དང༌། དུས་གསུམ་གྱི་
བྱང་ཆུབ་སེམས་དཔའ་ཐམས་ཅད་འབྱུང་བའི་ཚུལ་རྒྱ་མཚོའི་སྤྲིན་གྱི་འབྲུག་སྒྲ་རབ་ཏུ་བསྒྲགས་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་མངོན་པར་བསྒྲུབ་པའི་ཚུལ་རྒྱ་
མཚོའི་དབྱངས་རབ་ཏུ་བསྒྲགས་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཡོངས་སུ་རྫོགས་པར་བྱ་བའི་ཚུལ་རྒྱ་མཚོའི་སྤྲིན་གྱིས་སྒྲ་རབ་ཏུ་
བསྒྲགས་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པའི་དཀྱིལ་འཁོར་ཞིང་ཐམས་ཅད་དུ་རྒྱས་པར་འགེངས་པའི་ཚུལ་རྒྱ་མཚོའི་དབྱངས་རབ་ཏུ་བསྒྲགས་པ་དང༌། བྱང་ཆུབ་

45-1-43a

སེམས་དཔའ་ཐམས་ཅད་ཀྱི་ཡང་དག་པར་བསྒྲུབ་པ་དང༌། རྣམ་པར་འཕྲུལ་པའི་ཚུལ་རྒྱ་མཚོའི་དབྱངས་རབ་ཏུ་བསྒྲག་པ་དང༌། དེ་བཞིན་གཤེགས་པ་
ཐམས་ཅད་བྱང་ཆུབ་པའི་སྙིང་པོར་གཤེགས་པ་དང༌། བདུད་ཀྱི་དཀྲུགས་མ་རྣམ་པར་འཐོར་བ་དང༌། བྱང་ཆུབ་པའི་སྙིང་པོར་རྣམ་པར་འཚང་རྒྱ་བ་དང༌། རྣམ་པར་འཕྲུལ་པ་མཛད་
པའི་དབྱངས་རྒྱ་མཚོ་རབ་ཏུ་བསྒྲག་པ་དང༌། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་བསྐོར་བ་དང༌། མདོ་སྡེའི་ཚུལ་དང༌། མིང་རྒྱ་མཚོའི་དབྱངས་ཀྱི་སྤྲིན་གྱི་འབྲུག་སྒྲ་
བསྒྲག་པ་དང༌། འགྲོ་བ་འདུལ་བ་ཐམས་ཅད་དུས་ལ་བབ་པའི་འཁོར་ལོས་འདུལ་བའི་ཆོས་ཀྱི་ཚུལ་དང་ཐབས་ཀྱི་སྒྲ་རབ་ཏུ་བསྒྲག་པ་དང༌། ཡེ་ཤེས་ཐམས་ཅད་ཁོང་དུ་ཆུད་པར་བྱ་
བའི་ཕྱིར། སྨོན་ལམ་ཇི་ལྟར་བཏབ་པ་དང༌། དགེ་བའི་རྩ་བའི་ཁྱད་པར་དང༌། དུས་དང༌། ཐབས་དང༌། ཆོས་ཀྱི་ཚུལ་རྒྱ་མཚོའི་དབྱངས་རབ་ཏུ་བསྒྲག་པ་བྱེད་ཅིང༌། མི་མཇེད་ཀྱི་
འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་ལྡན་འདས་ལ་ཕྱག་འཚལ་ནས། འོག་གི་ཕྱོགས་སུ་བརྟན་
ཏེ༑ དེ་བཞིན་གཤེགས་པ་ཐམས་ཅད་ཀྱི་གཞལ་མེད་ཁང་གཟུགས་བརྙན་རབ་ཏུ་སྣང་བའི་རིན་པོ་ཆེ་སྣ་ཚོགས་ཐམས་ཅད་ཀྱི་མཛོད་ཀྱི་ཁང་པ་བརྩེགས་པ་དང༌། སེང་གེའི་ཁྲི་རིན་

45-1-43b

པོ་ཆེ་ཐམས་ཅད་ཀྱི་གཟུགས་ཀྱི་པདྨོའི་སྙིང་པོ་ཡོངས་སུ་བཟུང་བ་དག་མངོན་པར་སྤྲུལ་ནས། རིན་པོ་ཆེའི་སྙིང་པོ་བྱང་ཆུབ་ཐམས་ཅད་ཀྱི་གཟུགས་བརྙན་རབ་ཏུ་སྣང་བའི་རྒྱལ་མཚན་
གྱི་ཅོད་པན་མགོ་ལ་བཅིངས་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་ནས། སྐྱིལ་མོ་ཀྲུང་བཅས་ཏེ་འཁོད་དོ། །སྟེང་གི་ཕྱོགས་ཀྱི་འཇིག་རྟེན་གྱི་ཁམས་རྒྱ་མཚོ་སངས་རྒྱས་
ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་གྱི་འཇིག་རྟེན་གྱི་ཁམས་སངས་རྒྱས་ཀྱི་རིགས་མི་ཟད་པ་ཤིན་ཏུ་སྟོན་པ་ཞེས་བྱ་བ། དེ་བཞིན་གཤེགས་པ་ཡེ་ཤེས་ཀྱི་
དཀྱིལ་འཁོར་ཀུན་ཏུ་སྣང་བའི་དབྱིངས་ཀྱི་སངས་རྒྱས་ཀྱི་ཞིང་ནས། བྱང་ཆུབ་སེམས་དཔའ་ཆོས་ཀྱི་དབྱིངས་ཀྱི་སྨོན་ལམ་གྱི་གཞི་རབ་ཏུ་རྟོགས་པ་ཞེས་བྱ་བ། བྱང་ཆུབ་སེམས་དཔའ་
འཇིག་རྟེན་གྱི་ཁམས་རྒྱ་མཚོ་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྷན་ཅིག་ཏུ་བཅོམ་ལྡན་འདས་དེས་གནང་ནས། འཁོར་གྱི་དཀྱིལ་འཁོར་རྒྱ་མཚོ་དེ་ནས་འཕགས་ཏེ། མཚན་
དང་དཔེ་བྱད་བཟང་པོ་ཐམས་ཅད་དང༌། བ་སྤུའི་སྒོ་ཐམས་ཅད་དང༌། ལུས་ཐམས་ཅད་དང༌། ཡན་ལག་དང་ཉིང་ལག་ཐམས་ཅད་དང༌། ཚིག་གི་ལམ་ཐམས་ཅད་དང༌། གོས་དང༌།
སྨད་གཡོགས་ཐམས་ཅད་ནས། བྱང་ཆུབ་སེམས་དཔའི་འཁོར་ཐམས་ཅད་དང༌། བཅོམ་ལྡན་འདས་རྣམ་པར་སྣང་མཛད་དང༌། སྔོན་གྱི་མཐའི་མུར་ཐུག་པའི་དེ་བཞིན་གཤེགས་

45-1-44a

པ་འདས་པ་ཐམས་ཅད་དང༌། ཕྱི་མའི་མཐའི་མུར་ཐུག་པའི་དེ་བཞིན་གཤེགས་པ་ལུང་བསྟན་པ་དང༌། ལུང་མ་བསྟན་པ་དང༌།
མ་བྱོན་པ་ཐམས་ཅད་དང༌། ད་ལྟར་བྱུང་བ་ཕྱོགས་བཅུའི་སངས་རྒྱས་ཀྱི་ཞིང་རབ་འབྱམས་ཐམས་ཅད་ན་བཞུགས་པ་རྣམས་ཀྱི་སྔོན་སྦྱིན་པའི་ཕ་རོལ་ཏུ་ཕྱིན་
པ་མཛད་པ་དང་ལྡན་པའི་སྔོན་གྱི་སྦྱོར་བ་རྒྱ་མཚོ་དང༌། ལེན་པ་དང༌། སྦྱིན་པའི་དངོས་པོ་ཐམས་ཅད་ཀྱི་གཟུགས་བརྙན་མཚན་དང་དཔེ་བྱད་བཟང་པོ་དང༌།
བ་སྤུའི་སྒོ་དང༌། ལུས་ཐམས་ཅད་དང༌། ཡན་ལག་དང༌། ཉིང་ལག་དང༌། ཚིག་གི་ལམ་དང༌། གོས་དང༌། སྨད་གཡོགས་ཐམས་ཅད་ལ་རབ་ཏུ་སྣང་བར་
གྱུར་པར་རྣམ་པར་བསྟན་པ་དང༌། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཐམས་ཅད་དང་ལྡན་པའི་སྔོན་གྱི་སྦྱོར་བ་རྒྱ་མཚོ་དག་ཀྱང་རབ་ཏུ་སྣང་བར་ཡོངས་སུ་བསྟན་པ་
དང༌། བཟོད་པའི་ཕ་རོལ་ཏུ་ཕྱིན་པ་དང་ལྡན་པ། ཡན་ལག་དང༌། ཉིང་ལག་ཐམས་ཅད་འཐུབ་པ་རབ་ཏུ་བསྟན་པ་དང་ལྡན་པའི་སྔོན་གྱི་སྦྱོར་བ་རྒྱ་མཚོ་
རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་བརྩོན་འགྲུས་དང༌། དྲག་ཤུལ་དང༌། རྣམ་པར་གནོན་པ་དང་

45-1-44b

ལྡན་པའི་སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། དེ་བཞིན་གཤེགས་པ་ཐམས་ཅད་ཀྱི་བསམ་གཏན་རྒྱ་མཚོ་ཡོངས་སུ་ཚོལ་
ཞིང་རབ་ཏུ་བསྒྲུབ་པ་དང་ལྡན་པའི་སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་
འཁོར་ལོ་བསྐོར་བའི་ཚུལ་ཡོངས་སུ་བསྒྲུབ་ཅིང་ཆོས་ཡོངས་སུ་ཚོལ་བ་དང་ལྡན་པ་དང༌། བདོག་པ་ཐམས་ཅད་ཡོངས་སུ་གཏོང་ཞིང༌། ཤིན་ཏུ་ཞེ་ནོན་པའི་
ལུས་དང༌། ངོའི་གཟུགས་བརྙན་རྣམ་པར་དམིགས་པར་བྱ་བས་སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། དེ་བཞིན་གཤེགས་
པ་ཐམས་ཅད་མཐོང་ཞིང་དགའ་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་ལམ་ལ་འགྲོ་བ་ཐམས་ཅད་མངོན་པར་མོས་པར་བྱེད་པ་དང་ལྡན་པའི་སྔོན་གྱི་སྦྱོར་བ་རྒྱ་
མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་རྒྱ་མཚོ་མངོན་པར་གྲུབ་པའི་སྒོ་ཡོངས་སུ་དག་པའི་རྒྱན་དང་ལྡན་པའི་
སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྟོབས་ཀྱི་ཕ་རོལ་ཏུ་ཕྱིན་པ་རབ་ཏུ་གྲུབ་པ་དང༌། རྣམ་པར་མངོན་པ་དང༌།

45-1-45a

རྣམ་པར་དག་པར་བྱས་པ་དང་ལྡན་པའི་སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་བར་གྱུར་པ་ཡོངས་སུ་བསྟན་པ་དང༌། ཆོས་ཀྱི་དབྱིངས་རྒྱ་ཆེན་
པོ་རྣམ་པར་འཕྲུལ་པ་ཐམས་ཅད་ཀྱི་སྤྲིན་གྱིས་རྒྱས་པར་བཀང་སྟེ། བྱང་ཆུབ་སེམས་དཔའ་ཐམས་ཅད་ཀྱི་ཡེ་ཤེས་ཀྱི་དཀྱིལ་འཁོར་དང་ལྡན་པའི་སྔོན་གྱི་སྦྱོར་བ་རྒྱ་མཚོ་རབ་ཏུ་སྣང་
བར་གྱུར་པ་ཡོངས་སུ་བསྟན་པ་བྱེད་ཅིང༌། མི་མཇེད་ཀྱི་འཇིག་རྟེན་གྱི་ཁམས་གང་ན་བ་དེར་ལྷགས་ནས། བཅོམ་ལྡན་འདས་གང་ན་བ་དེར་དོང་སྟེ། འཁོར་དང་བཅས་པས་བཅོམ་
ལྡན་འདས་ལ་ཕྱག་འཚལ་ནས། སྟེང་གི་ཕྱོགས་སུ་བརྟེན་ཏེ། རྡོ་རྗེ་དབང་པོ་སྣ་ཚོགས་ཐམས་ཅད་ཀྱི་རྒྱན་གྱི་སྙིང་པོ་ཅན་གྱི་ཁང་པ་བརྩེགས་པ་དང༌། སེང་གེའི་ཁྲི་རྡོ་རྗེ་དང༌། ཨིནྡྲ་ནཱི་
ལའི་པདྨོའི་སྙིང་པོ་ཅན་དག་མངོན་པར་སྤྲུལ་ནས་ནོར་བུའི་རྒྱལ་པོ་རིན་པོ་ཆེ་ཐམས་ཅད་རབ་ཏུ་འབར་བའི་དྲ་བས་ཀུན་ནས་བརྒྱན་པ་དང༌། རིན་པོ་ཆེའི་རྒྱལ་པོ་དུས་གསུམ་གྱི་
དེ་བཞིན་གཤེགས་པའི་མཚན་དང་དབྱངས་སུ་སྒྲོག་པའི་ཕྲེང་བ་རབ་ཏུ་འཕྱང་བ་དང༌། མགོ་ལ་རིན་པོ་ཆེའི་ཅོད་པན་ཐོགས་པའི་བྱང་ཆུབ་སེམས་དཔའི་ལུས་སུ་བྱིན་གྱིས་བརླབས་
ནས༑ སྐྱིལ་མོ་ཀྲུང་བཅས་ཏེ་འཁོད་དོ།།    །།བ་མ་པོ་བརྒྱད་ཅུ་བདུན་པ། བྱང་ཆུབ་སེམས་དཔའ་དེ་དག་ཐམས་ཅད་ཀྱང་འཁོར་དང་བཅས་པར། བྱང་ཆུབ་

45-1-45b

སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་གྱིས་བྱུང་བ། དེ་བཞིན་གཤེགས་པ་ཐམས་ཅད་ཀྱི་ཞབས་ཀྱི་དྲུང་ནས་ཞལ་དུ་ལྟ་བ་ཡེ་ཤེས་ཡོངས་སུ་དག་པའི་མིག་དང་ལྡན་པ། དེ་
བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་དང༌། མདོ་སྡེའི་ཚུལ་གྱིས་གསུང་རྒྱ་མཚོ་ལ་རྣ་བ་ཡོངས་སུ་གཞོལ་བ། བྱང་ཆུབ་སེམས་དཔའ་ཐམས་ཅད་ཀྱི་དབང་རབ་ཏུ་ཐོབ་
པར་བྱ་བ་ལ་ཕ་རོལ་ཏུ་ཕྱིན་པའི་མཆོག་ཐོབ་པ། དེ་བཞིན་གཤེགས་པ་ཐམས་ཅད་ཀྱི་དྲུང་དུ་འདོང་བ། སྐད་ཅིག་སྐད་ཅིག་ཏུ་ཡོངས་སུ་བསྟན་པར་རྣམ་པར་འཕྲུལ་པས་བྱུང་བ། འཇིག་
རྟེན་གྱི་ཁམས་ཐམས་ཅད་ལུས་གཅིག་གིས་རྒྱས་པར་དགང་བའི་ཡུལ་དང་ལྡན་པ། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་ལུས་སུ་མངོན་པར་འབྱུང་ཞིང༌།
རྣམ་པར་སྣང་བ་རྡུལ་ཤིན་ཏུ་ཕྲ་བ་གཅིག་ལ་འཇིག་རྟེན་གྱི་ཁམས་ཐམས་ཅད་ཁམས་གཅིག་ཏུ་སྣང་ཞིང་ཁོངས་སུ་ཆུད་པར་ཡང་དག་པར་སྟོན་པའི་ཡུལ་དང་ལྡན་པ། འགྲོ་བ་ཐམས་ཅད་
ཡོངས་སུ་སྨིན་པར་བྱ་བ་དང༌། གདུལ་བའི་དུས་ལ་སྡོད་པར་གཞོལ་བ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོའི་སྤྲིན་གྱི་འབྲུག་སྒྲ། བ་སྤུའི་བུ་ག་ཐམས་ཅད་ནས་རབ་ཏུ་
སྒྲོག་པའི་ཡུལ་དང་ལྡན་པ། སེམས་ཅན་གྱི་ཁམས་ཐམས་ཅད་སྒྱུ་མ་ལྟ་བུར་ཡོངས་སུ་ཤེས་པ་རབ་ཏུ་ཐོབ་པ། དེ་བཞིན་གཤེགས་པ་ཐམས་ཅད་མིག་ཡོར་ལྟ་བུར་ཁོང་དུ་ཆུད་པ།

45-1-46a

སྲིད་པའི་རྒྱུད་དུ་སྐྱེ་བ་ཐམས་ཅད་རྨི་ལམ་ལྟ་བུ་ཤེས་པར་བྱུང་བ། ལས་དང་རྣམ་པར་སྨིན་པ་ཐམས་ཅད་གཟུགས་བརྙན་ལྟ་བུར་ཤེས་པས་
རྣམ་པར་དག་པ། ཡེ་ཤེས་མངོན་པར་གྲུབ་པ་ཐམས་ཅད་སྨིག་རྒྱུ་ལྟ་བུར་མངོན་པར་ཤེས་པ། འཇིག་རྟེན་གྱི་ཁམས་འབྱམས་ཀླས་པ་ཐམས་ཅད་སྤྲུལ་པ་ལྟ་བུར་ཁོང་
དུ་ཆུད་པ། དེ་བཞིན་གཤེགས་པའི་སྟོབས་བཅུ་དང༌། ཡེ་ཤེས་ཀྱི་སྣང་བ་རབ་ཏུ་ཐོབ་པ། མི་འཇིགས་པའི་ཁྱུ་མཆོག་དང༌། སེང་གེའི་ང་རོས་རྣམ་པར་གནོན་པ། ཐ་དད་
པ་ཡང་དག་པར་ཤེས་པ། མི་ཟད་པའི་རྒྱ་མཚོར་ཞུགས་པ། འགྲོ་བ་ཐམས་ཅད་ཀྱི་སྐད་རྒྱ་མཚོ་དང༌། ཆོས་ཀྱི་ངེས་པའི་ཚིག་གི་ཡེ་ཤེས་རབ་ཏུ་ཐོབ་པ། ཆོས་ཀྱི་དབྱིངས་
དང་ནམ་མཁའ་ལྟར་ཆགས་པ་མེད་པའི་ཡེ་ཤེས་ཀྱི་སྤྱོད་ཡུལ་དང་ལྡན་པ། ཆོས་ཐམས་ཅད་ལ་བསྒྲིབས་པ་མེད་པའི་ཡེ་ཤེས་རབ་ཏུ་ཐོབ་པ། བྱང་ཆུབ་སེམས་དཔའ་
ཐམས་ཅད་ཀྱི་མངོན་པར་ཤེས་པ་ཡེ་ཤེས་ཀྱི་དཀྱིལ་འཁོར་རྣམ་པར་དག་པ། བདུད་ཀྱི་དཀྱིལ་འཁོར་ཐམས་ཅད་རྣམ་པར་དཀྲུག་པའི་བརྩོན་འགྲུས་དང་ལྡན་པ། དུས་གསུམ་
ཐམས་ཅད་ཤེས་པའི་སྟོབས་ལ་རབ་ཏུ་གནས་པ། ཆོས་ཐམས་ཅད་ལ་ཡེ་ཤེས་བསྒྲིབས་པ་མེད་པ་རབ་ཏུ་ཐོབ་པ། གནས་མེད་པས་ནམ་མཁའི་སྤྱོད་ཡུལ་དང་ལྡན་པ། ཐམས་

45-1-46b

ཅད་མཁྱེན་པའི་ས་ལེན་པ་མེད་པ། ནམ་མཁའ་ལྟ་བུའི་བརྩོན་འགྲུས་དང་ལྡན་པ། སྲིད་པ་ཐམས་ཅད་མི་དམིགས་པའི་ཡེ་ཤེས་ཀྱི་སྤྱོད་ཡུལ་ཅན། ཆོས་ཀྱི་དབྱིངས་ཐམས་ཅད་ཀྱི་ཚུལ་རྒྱ་
མཚོ་ལ་རབ་ཏུ་ཞུགས་པ། འཇིག་རྟེན་གྱི་ཁམས་ཐམས་ཅད་ཐ་མི་དད་པའི་ཡེ་ཤེས་ཀྱི་སྒོར་ཞུགས་པ། འཇིག་རྟེན་གྱི་ཁམས་ཐམས་ཅད་གཅིག་ནས་གཅིག་ཏུ་གཟུང་བའི་
རྣམ་པར་འཕྲུལ་པས་བྱུང་བ། འཇིག་རྟེན་གྱི་ཁམས་ཀྱི་རྒྱུད་ཐམས་ཅད་དུ་སྐྱེས་པའི་ལུས་ཡོངས་སུ་སྟོན་པ། འཇིག་རྟེན་གྱི་ཁམས་ཐམས་ཅད་ཀྱི་དབྱིབས་ཕྲ་བ་དང༌། རྒྱ་ཆེ་བ་དང༌། ཡངས་
པ་དང༌། དོག་པ་སྣ་ཚོགས་རབ་ཏུ་ཚོགས་པ། ཤིན་ཏུ་ཕྲ་ཞིང་རྒྱ་ཆེན་པོ་ཡང་དག་པར་གཟུད་པའི་ཡེ་ཤེས་ཁོང་དུ་ཆུད་པ། དམིགས་པ་རྒྱ་ཆེན་པོ་ཤིན་ཏུ་ཕྲ་བར་ཤེས་པ་དང་ལྡན་པ། སངས་རྒྱས་
ཐམས་ཅད་དང་སེམས་ཀྱི་སྐད་ཅིག་ལ་འགྲོགས་པ་རབ་ཏུ་ཐོབ་པ། དེ་བཞིན་གཤེགས་པ་ཐམས་ཅད་ཀྱི་བྱིན་གྱི་རླབས་ཀྱི་ཡེ་ཤེས་ཀྱི་ལུས་དང་ལྡན་པ། ཕྱོགས་རྒྱ་མཚོ་ཐམས་
ཅད་དུ་མགོ་རྨོངས་པ་མེད་པའི་ཡེ་ཤེས་རབ་ཏུ་ཐོབ་པ། སེམས་ཀྱི་སྐད་ཅིག་གིས་ཕྱོགས་རྒྱ་མཚོ་ཐམས་ཅད་དུ་རྣམ་པར་འཕྲུལ་པས་རྒྱས་པར་འགེངས་པ་ཤ་སྟག་སྟེ། དེ་བཞིན་
གཤེགས་པའི་བྱིན་གྱི་རླབས་ཀྱིས་དེ་ལྟ་བུའི་ཡོན་ཏན་ཚད་མེད་པ་དང་ལྡན་པའི་བྱང་ཆུབ་སེམས་དཔའ་ཤ་སྟག་གིས་ཛེ་ཏའི་ཚལ་ཐམས་ཅད་ཡོངས་སུ་རྒྱས་པར་གྱུར་

45-1-47a

ཀྱང་༑ ཉན་ཐོས་ཆེན་པོ་ཤཱ་རིའི་བུ་དང༌། མོའུ་དགལ་གྱི་བུ་དང༌། འོད་སྲུང་ཆེན་པོ་དང༌། ནམ་གྲུ་དང༌། རབ་འབྱོར་དང༌། འགག་
མེད་དང༌། མོས་པ་དང༌། ཀ་ཏྱའི་བུ་དང༌། བྱམས་གང་གི་བུ་ལ་སོགས་པས་ཛེ་ཏའི་ཚལ་ན་འཁོད་བཞིན་དུ། དེ་བཞིན་གཤེགས་པའི་རྣམ་པར་འཕྲུལ་པ་དེ་དག་
མ་མཐོང་ངོ༌། །སངས་རྒྱས་ཀྱི་བཀོད་པ་དེ་དག་དང༌། སངས་རྒྱས་ཀྱི་ཁྱུ་མཆོག་གི་མཐུ་དང༌། སངས་རྒྱས་ཀྱི་རྣམ་པར་རོལ་པ་དང༌། སངས་རྒྱས་ཀྱི་ཆོ་འཕྲུལ་དང༌། སངས་
རྒྱས་ཀྱི་མངའ་ཆེན་པོ་དང༌། སངས་རྒྱས་ཀྱི་སྤྱོད་པའི་རྣམ་པར་འཕྲུལ་བ་དང༌། སངས་རྒྱས་ཀྱི་མཐུ་དང༌། སངས་རྒྱས་ཀྱི་བྱིན་གྱི་རླབས་དང༌། སངས་རྒྱས་ཀྱི་ཞིང་ཡོངས་
སུ་དག་པ་ཡང་མ་མཐོང་ངོ༌། །བྱང་ཆུབ་སེམས་དཔའི་ཡུལ་བསམ་གྱིས་མི་ཁྱབ་པ་དེ་དག་དང༌། བྱང་ཆུབ་སེམས་དཔའ་ཀུན་ནས་འོངས་པ་དང༌། བྱང་ཆུབ་སེམས་དཔའ་
ཀུན་ནས་འདུས་པ་དང༌། བྱང་ཆུབ་སེམས་དཔའ་ཀུན་ནས་ཚོགས་པ་དང་བྱང་ཆུབ་སེམས་དཔའ་ཉེ་བར་འོངས་པ་དང༌། བྱང་ཆུབ་སེམས་དཔའ་རྣམ་པར་འཕྲུལ་པ་དང༌། བྱང་
ཆུབ་སེམས་དཔའི་ཆོ་འཕྲུལ་དང༌། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང༌། བྱང་ཆུབ་སེམས་དཔའི་ཕྱོགས་སུ་འཁོད་པ་དང༌། བྱང་ཆུབ་སེམས་དཔའི་སེང་

45-1-47b

གེའི་ཁྲི་བཀོད་པ་དང༌། བྱང་ཆུབ་སེམས་དཔའི་ཁང་པ་དང༌། བྱང་ཆུབ་སེམས་དཔའི་རྣམ་པར་སྤྱོད་པ་དང༌། བྱང་ཆུབ་སེམས་དཔའི་ཏིང་འཛིན་གྱིས་རྣམ་པར་རྩེ་བ་དང༌། བྱང་ཆུབ་སེམས་དཔའི་
རྣམ་པར་ལྟ་བ་དང༌། བྱང་ཆུབ་སེམས་དཔའི་རྣམ་པར་བསྒྱིངས་པ་དང༌། བྱང་ཆུབ་སེམས་དཔའི་རྣམ་པར་གནོན་པ་དང༌། བྱང་ཆུབ་སེམས་དཔའི་དེ་བཞིན་གཤེགས་པ་མཆོད་པ་དང༌།
བྱང་ཆུབ་སེམས་དཔའི་ལུང་བསྟན་པ་དང༌། བྱང་ཆུབ་སེམས་དཔའི་ཡོངས་སུ་སྨིན་པར་གྱུར་པ་དང༌། བྱང་ཆུབ་སེམས་དཔའི་སྔོན་དུ་འདོར་བ་དང༌། བྱང་ཆུབ་སེམས་དཔའི་ཆོས་ཀྱི་
ལུས་རྣམ་པར་དག་པ་དང༌། བྱང་ཆུབ་སེམས་དཔའི་ཡེ་ཤེས་ཀྱི་ལུས་ཡོངས་སུ་རྫོགས་པ་དང༌། བྱང་ཆུབ་སེམས་དཔའི་སྨོན་ལམ་གྱི་ལུས་རྣམ་པར་དམིགས་པ་དང༌། བྱང་
ཆུབ་སེམས་དཔའི་གཟུགས་ཀྱི་ལུས་ཡོངས་སུ་གྲུབ་པ་དང༌། བྱང་ཆུབ་སེམས་དཔའི་མཚན་ཕུན་སུམ་ཚོགས་པ་ཡོངས་སུ་དག་པ་དང༌། བྱང་ཆུབ་སེམས་དཔའི་འོད་ཀྱི་དཀྱིལ་འཁོར་ཁ་དོག་
མཐའ་ཡས་པའི་བཀོད་པ་དང༌། བྱང་ཆུབ་སེམས་དཔའི་འོད་ཟེར་གྱི་དྲ་བ་རབ་ཏུ་འགྱེད་པ་དང༌། བྱང་ཆུབ་སེམས་དཔའི་སྤྲུལ་པའི་སྤྲིན་ཀུན་ཏུ་འགྱེད་པ་དང༌། བྱང་ཆུབ་སེམས་དཔའི་ཕྱོགས་ཀྱི་དྲ་བ་
རྒྱས་པར་འགེངས་པ་དང༌། བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་རྣམ་པར་སྤྲུལ་པ་ཡང་མ་མཐོང་ངོ༌། །དེ་ཅིའི་ཕྱིར་ཞེ་ན། དགེ་བའི་རྩ་བ་མི་མཚུངས་བའི་ཕྱིར་ཏེ། དེ་དག་གིས་ནི་སྔོན་

45-1-48a

སངས་རྒྱས་ཀྱི་རྣམ་པར་འཕྲུལ་པ་མཐོང་བའི་རྒྱུར་འགྱུར་བའི་དགེ་བའི་རྩ་བ་མ་བསགས་སོ། །དེ་དག་ལ་ནི་སྔོན་སངས་རྒྱས་བཅོམ་ལྡན་འདས་རྣམས་ཀྱིས་
ཕྱོགས་བཅུའི་འཇིག་རྟེན་གྱི་ཁམས་སུ་གཏོགས་པའི་སངས་རྒྱས་ཀྱི་ཞིང་ཐམས་ཅད་ཀྱི་ཡོན་ཏན་དང༌། རྒྱན་ཡོངས་སུ་དག་པ་ཡང་དག་པར་བསྟན་པ་མ་མཛད་དོ། །དེ་དག་ལ་ནི་སངས་རྒྱས་བཅོམ་
ལྡན་འདས་རྣམས་ཀྱིས་སངས་རྒྱས་ཀྱི་རྣམ་པར་འཕྲུལ་པ་ཡང་དག་བརྗོད་པ་མ་མཛད་དོ། །དེ་དག་གིས་ནི་སྔོན་འཁོར་བ་ན་འཁོར་བའི་ཚེ། སེམས་ཅན་རྣམས་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་ཡང་དག་པར་བསྐུལ་བ་མ་བྱས་སོ། །དེ་དག་གིས་ནི་གཞན་གྱི་སེམས་ཀྱི་རྒྱུད་ལ་བྱང་ཆུབ་ཏུ་སེམས་བསྐྱེད་པ་རབ་ཏུ་བཞག་པ་མ་བྱས་སོ། །དེ་དག་གིས་
ནི་དེ་བཞིན་གཤེགས་པའི་གདུང་རྒྱུན་མི་འཆད་པའི་ཕྱིར་ཞུགས་པ་མ་ཡིན་ནོ། །དེ་དག་གིས་ནི་སེམས་ཅན་ཐམས་ཅད་ཡོངས་སུ་བསྡུ་བའི་ཕྱིར་བརྩོན་པ་མ་ཡིན་ནོ། །དེ་དག་གིས་
ནི་བྱང་ཆུབ་སེམས་དཔའ་རྣམ་ཕ་རོལ་ཏུ་ཕྱིན་པ་ལ་ཡང་དག་པར་བསྐུལ་བ་མ་བྱས་སོ། །དེ་དག་གིས་ནི་སྔོན་འཁོར་བ་ན་འཁོར་བའི་ཚེ། འགྲོ་བ་ཐམས་ཅད་ལས་ཁྱད་པར་དུ་འཕགས་
པའི་ཡེ་ཤེས་ཀྱི་ས་ལ་དམིགས་པ་མ་བྱས་སོ། །དེ་དག་གིས་ནི་ཐམས་ཅད་མཁྱེན་པ་ཉིད་དུ་འགྱུར་བའི་དགེ་བའི་རྩ་བ་ཉེ་བར་བསགས་པ་མ་བྱས་སོ། །དེ་དག་གིས་ནི་དེ་བཞིན་གཤེགས་

45-1-48b

པའི་འཇིག་རྟེན་ལས་འདས་པའི་དགེ་བའི་རྩ་བ་ཡོངས་སུ་མ་བསྒྲུབས་སོ། །དེ་དག་གིས་ནི་སངས་རྒྱས་ཀྱི་ཞིང་ཡོངས་སུ་དག་པ་ཐམས་ཅད་དུ་རྣམ་པར་འཕྲུལ་པའི་མངོན་པར་ཤེས་པ་ཁོང་དུ་
མ་ཆུད་དོ། །དེ་དག་གིས་ནི་བྱང་ཆུབ་སེམས་དཔའི་མིག་གི་ལམ་གྱིས་རྣམ་པར་དམིགས་པར་བྱ་བ་འཇིག་རྟེན་ལས་འདས་པ་ཐུན་མོང་མ་ཡིན་པའི་བྱང་ཆུབ་ཏུ་དམིགས་པའི་དགེ་བའི་རྩ་བ་
བྱང་ཆུབ་སེམས་དཔའི་སྨོན་ལམ་ཆེན་པོ་ལས་བྱུང་བ་ཁོང་དུ་ཆུད་དོ། །ཉན་ཐོས་དང༌། རང་སངས་རྒྱས་ཀུན་གྱིས་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་ཡེ་ཤེས་ཀྱི་མིག་གི་ལམ་
གྱིས་རྣམ་པར་དམིགས་པ་ཐུན་མོང་མ་ཡིན་པ། དེ་བཞིན་གཤེགས་པའི་བྱིན་གྱི་རླབས་ལས་བྱུང་བའི་སྒྱུ་མའི་རྣམ་པའི་ཆོས་ཉིད་ཀྱིས་གྲུབ་པ། བྱང་ཆུབ་སེམས་དཔའི་འདུ་ཤེས་སྣ་ཚོགས་
ཡོངས་སུ་འཛིན་པ་བྱིན་གྱིས་རློབ་པ། བྱང་ཆུབ་སེམས་དཔའི་དགའ་བའི་ཤུགས་ཆེན་པོ་རྣམ་པར་འཕེལ་བར་བྱེད་པ་ཁོང་དུ་མ་ཆུད་དོ། །དེ་བས་ན་ཉན་ཐོས་ཆེན་པོ་མཆོག་གི་ཟུང་དང༌།
བཟང་པོའི་ཟུང་ལ་སོགས་པ་དེ་དག་གིས་དེ་བཞིན་གཤེགས་པའི་རྣམ་པར་འཕྲུལ་བ་དེ་མི་མཐོང་ངོ༌། །མི་ཐོས་སོ། །མི་ཤེས་སོ། །ཁོང་དུ་མི་ཆུད་དོ། །མི་རྟོགས་སོ། །མི་རིག་གོ །ཡིད་
མི་ཆེས་སོ། །མི་སེམས་སོ། །རྣམ་པར་མི་ལྟའོ། །རྟོགས་པར་མི་ལྟའོ། །ངེས་པར་མི་ལྟའོ། །ཉེ་བར་མི་སེམས་སོ། །དེ་ཅིའི་ཕྱིར་ཞེ་ན། དེ་ནི་སངས་རྒྱས་ཀྱི་སྤྱོད་ཡུལ་ཏེ། ཉན་ཐོས་ཀྱི་སྤྱོད་

45-1-49a

ཡུལ་མ་ཡིན་ནོ། །དེ་བས་ན་ཉན་ཐོས་ཆེན་པོ་དེ་དག་ཛེ་ཏའི་ཚལ་དེ་ཉིད་ན་འཁོད་ཀྱང༌། སངས་རྒྱས་ཀྱི་རྣམ་པར་འཕྲུལ་པ་དེ་དག་མི་མཐོང་སྟེ། དེ་དག་ལ་དེ་དང་
མཐུན་པའི་དགེ་བའི་རྩ་བ་མེད་དོ། །དེ་དག་གིས་སངས་རྒྱས་ཀྱི་རྣམ་པར་འཕྲུལ་པ་དེ་དག་མཐོང་དུ། དེ་ལྟ་བུའི་ཡེ་ཤེས་ཀྱི་མིག་རྣམ་པར་མ་དག་གོ །དམིགས་པ་ཆུང་ངུ་ལ་རྒྱ་ཆེན་པོའི་བྱིན་གྱི་
རླབས་ཀྱིས་འཇུག་ཏུ་ཏིང་ངེ་འཛིན་དེ་ལྟ་བུ་མེད་དོ། །དེ་དག་ཤེས་པ་དང༌། ལྟ་བའམ། ཁོང་དུ་ཆུད་པར་བྱ་བའམ། རྟོགས་པར་བྱ་བའམ། རྒྱས་པར་དགང་བར་བྱ་བའམ། འཇུག་པར་བྱ་
བའམ། རྣམ་པར་བལྟ་བའམ། ཉམས་སུ་མྱོང་བར་བྱ་བའམ། གནན་བའམ། རྣམ་པར་མནན་པའམ། གཞན་གྱིས་ཐོས་པར་བྱ་བའམ། བསྟན་པར་བྱ་བའམ། སྨོས་པར་བྱ་
བའམ། ཡང་དག་པར་བསྟན་པར་བྱ་བའམ། བསྟབ་པར་བྱ་བའམ། སྦྱིན་པར་བྱ་བའམ། དེ་ལ་སེམས་ཅན་རྣམས་ཡོངས་སུ་བསྐུལ་བར་བྱ་བའམ། སྦྱར་བར་བྱ་བའམ། རབ་
ཏུ་དགོད་པར་བྱ་བའམ། སངས་རྒྱས་ཀྱི་རྣམ་པར་འཕྲུལ་པའི་ཆོས་ཉིད་ལ་སེམས་ཅན་དགོད་པར་བྱ་བར་ཡང་དེ་དག་ལ་དེ་ལྟ་བུའི་རྣམ་པར་ཐར་པ་མེད་དོ། །དེ་ལྟ་བུའི་རྫུ་འཕྲུལ་
མེད་དོ། །དེ་ལྟ་བུ་ཁྱུ་མཆོག་གི་མཐུ་མེད་དོ། །དེ་ལྟ་བུའི་སྟོབས་མེད་དོ། །དེ་ལྟ་བུའི་དབང་མེད་དོ། །དེ་ལྟ་བུའི་གནས་མེད་དོ། །དེ་ལྟ་བུའི་འདུ་ཤེས་མེད་དོ། །དེ་ལྟ་བུའི་མིག་གི་མཐུ་

45-1-49b

མེད་དོ། །དེ་ལྟ་བུའི་ཡེ་ཤེས་མེད་དོ། །དེ་ཅིའི་ཕྱིར་ཞེ་ན། དེ་དག་ནི་དེ་ལྟར་ཉན་ཐོས་ཀྱི་ཐེག་པས་བྱུང་བ། ཉན་ཐོས་ཀྱི་ལམ་གྱིས་ཡོངས་སུ་གྲུབ་པ། ཉན་ཐོས་ཀྱི་སྤྱོད་པའི་དཀྱིལ་འཁོར་ཡོངས་
སུ་རྫོགས་པ། ཉན་ཐོས་ཀྱི་འབྲས་བུ་ལ་གནས་པ། བདེན་པ་སྣང་བ་ཤེས་པས་ངེས་པར་རྟོགས་པ། ཡང་དག་པའི་མཐའ་ལ་གནས་པ། ཤིན་ཏུ་ཞི་བའི་མཐར་ཐུག་པ། སྙིང་རྗེ་ཆེན་པོའི་
བསམ་པ་མེད་པ། འཇིག་རྟེན་ཐམས་ཅད་ལ་མི་ལྟ་མི་སྡོད་པ། རང་གི་དོན་གྲུབ་པ་དག་སྟེ། དེ་དག་ནི་ཛེ་ཏའི་ཚལ་དེ་ཉིད་དུ་ཀུན་ནས་འདུས་ཏེ་འཁོད་ལ། བཅོམ་ལྡན་འདས་ཀྱི་སྤྱན་སྔ་དང༌།
གཡས་གཡོན་དང༌། སྣམ་ལོགས་ན་བཅོམ་ལྡན་འདས་ལ་མངོན་དུ་ལྟ་བར་གནས་ཀྱང༌། ཛེ་ཏའི་ཚལ་དེར་སངས་རྒྱས་ཀྱི་རྣམ་པར་འཕྲུལ་པ་དེ་དག་མཐོང་བར་མ་གྱུར་ཏོ། །དེ་ཅིའི་ཕྱིར་
ཞེ་ན༑ ཐམས་ཅད་མཁྱེན་པའི་ཡེ་ཤེས་ཡང་དག་པར་མ་བསྒྲུབས་པ་དང༌། ཐམས་ཅད་མཁྱེན་པའི་ཡེ་ཤེས་ཡང་དག་པར་མ་བསྡུས་པ་དང༌། ཐམས་ཅད་མཁྱེན་པའི་ཡེ་ཤེས་ལ་ཡང་
དག་པར་མ་ཞུགས་པ་དང༌། ཐམས་ཅད་མཁྱེན་པའི་ཡེ་ཤེས་ལ་སྨོན་ལམ་ཡང་དག་པར་མ་བཏབ་པ་དང༌། ཐམས་ཅད་མཁྱེན་པའི་ཡེ་ཤེས་མངོན་པར་མ་བསྒྲུབས་པ་དང༌། ཐམས་ཅད་
མཁྱེན་པའི་ཡེ་ཤེས་ཡོངས་སུ་མ་བསྒོམས་པ་དང༌། ཐམས་ཅད་མཁྱེན་པའི་ཡེ་ཤེས་མ་སྦྱངས་པ་དེ་དག་གིས་ནི། དེ་བཞིན་གཤེགས་པའི་ཏིང་ངེ་འཛིན་གྱི་རྣམ་པར་འཕྲུལ་པ་དེ་ལ་འཇུག་

45-1-50a

ཅིང་རྟོགས་པར་བྱ་བའམ། བལྟ་ཞིང་ཁོང་དུ་ཆུད་པར་བྱ་བར་མི་ནུས་སོ། །དེ་ཅིའི་ཕྱིར་ཞེ་ན། དེ་ནི་བྱང་ཆུབ་སེམས་དཔའ་རིགས་དང་ལྡན་པ་རྣམས་ཀྱི་མིག་
གི་ལམ་གྱིས་བལྟ་བ་ཡིན་གྱི། ཉན་ཐོས་ཀྱི་མིག་གིས་བལྟ་བ་མ་ཡིན་ནོ། །དེ་བས་ན་ཉན་ཐོས་ཆེན་པོ་དེ་དག་ཛེ་ཏའི་ཚལ་དེ་ཉིད་ན་འཁོད་ཀྱང༌། དེ་བཞིན་གཤེགས་པའི་རྣམ་པར་འཕྲུལ་
པ་དང༌། སངས་རྒྱས་ཀྱི་བྱིན་གྱི་རླབས་དང༌། སངས་རྒྱས་ཀྱི་ཞིང་ཡོངས་སུ་དག་པ་དང༌། བྱང་ཆུབ་སེམས་དཔའ་ཀུན་ནས་འདུས་པའང་མཐོང་བར་མ་གྱུར་ཏོ། །དེ་འང་འདི་ལྟ་སྟེ། དཔེར་
ན༑ གངྒཱའི་ཆུ་ཀླུང་ཆེན་པོའི་ངོགས་ཕ་རོལ་ཚུ་རོལ་དུ་ཡི་དྭགས་བཀྲེས་པ་དང༌། སྐོམ་པས་རབ་ཏུ་མནར་བ། གཅེར་བ། གོས་མེད་པ། ལུས་ཀྱི་མདོག་དང༌། ཁ་དོག་ཚིག་ཅིང་འཆུམས་
པ་དང༌། རླུང་དང་ཉི་མས་བསྐམས་པ། བྱ་རོག་མང་པོས་གཙེ་བ། སྤྱང་ཀི་དང༌། ཝས་མཐོ་བཙམ་པ་བརྒྱ་སྟོང་མང་པོ་ཀུན་ནས་འདུས་ཀྱང༌། གངྒཱའི་ཆུ་ཀླུང་ཆེན་པོ་མི་མཐོང་སྟེ།
སྒྲིབ་པའི་ལས་ཀྱིས་བསྒྲིབས་པའི་ཕྱིར། ལ་ལས་ནི་བསྐམས་ཏེ་ཆུ་མེད་པར་མཐོང་ངོ༌། །ལ་ལས་ནི་ཐལ་བས་ཡོངས་སུ་གང་བར་མཐོང་ངོ༌། །དེ་བཞིན་དུ་ཉན་ཐོས་ཆེན་པོ་གནས་བརྟན་
དེ་དག་ཛེ་ཏའི་ཚལ་དེ་ཉིད་ན་འཁོད་ཀྱང༌། ཐམས་ཅད་མཁྱེན་པ་ཉིད་དང་མི་མཐུན་པའི་ཕྱོགས་མ་རིག་པའི་ལིང་རྟོག་གིས་མིག་ཀུན་ནས་ཁེབས་པ་དང༌། ཐམས་ཅད་མཁྱེན་པ་ཉིད་

45-1-50b

ཀྱི་སའི་དགེ་བའི་རྩ་བའི་མཐུས་ཡོངས་སུ་མ་བཟུང་བའི་ཕྱིར། དེ་བཞིན་གཤེགས་པའི་རྣམ་པར་འཕྲུལ་པ་དེ་དག་མ་མཐོང༌། མ་ཤེས་སོ། །འདི་ལྟ་སྟེ། དཔེར་ན། འདུན་མ་ཆེན་པོ་འདུས་པའི་སྐྱེ་བོ་
མང་པོ་དབུས་སུ། མི་ལ་ལ་ཞིག་གཉིད་ཀྱིས་མྱོས་ཏེ་ལོག་པར་གྱུར་ནས། དེ་གཉིད་ཀྱིས་ལོག་པའི་རྨི་ལམ་དུ་གནས་དེ་ཉིད་ན། ལྷའི་གྲོང་རྡལ་བརྒྱ་བྱིན་གྱི་གནས་བལྟ་ན་མཛེས་པ་དང༌། རི་རབ་ཀྱི་
སྟེང་ཤིང་དང་བཅས་པ། བཟའ་ཤིང་གི་ར་བའི་འཁོར་དང་བཅས་པ། ལྷའི་བུ་མོ་བྱེ་བ་ཁྲག་ཁྲིག་བརྒྱ་སྟོང་གིས་གང་བ། ལྷའི་བུ་ཁྲག་ཁྲིག་བརྒྱ་ཕྲག་སྟོང་སྙེད་གནས་པ། ལྷའི་མེ་ཏོག་སྣ་
ཚོགས་ཀྱིས་ཡོངས་སུ་གང་བ་དང༌། ཡིད་བཞིན་གྱི་ཤིང་ལྷ་རྫས་ཀྱི་གོས་དང༌། མུ་ཏིག་གི་ཕྲེང་བ་དང༌། རིན་པོ་ཆེའི་རྒྱན་དང༌། སེ་མོ་དོ་སྣ་ཚོགས་མང་པོ་འབྱིན་པ་དང༌། ལྷ་རྫས་ཀྱི་སིལ་སྙན་རྣམ་པ་སྣ་
ཚོགས་རླུང་གིས་ཡོངས་སུ་བསྐྱོད་ཅིང༌། སྒྲ་དབྱངས་ཡིད་དུ་འོང་ལ་སྙན་པ་འབྱིན་པའི་སིལ་སྙན་གྱི་ཤིང་མང་པོ་དང༌། དགའ་བའི་རྩེད་མོའི་བཀོད་པ། རྣམ་པ་སྣ་ཚོགས་མཐོང་བར་གྱུར་
ལ༑ ལྷའི་བུ་མོ་མང་པོས་གླུ་བླངས་པ་དང༌། ལྷ་རྫས་ཀྱི་རོལ་མོ་བྱས་པའི་སྒྲ་ཡིད་དུ་འོང་ཞིང་སྙན་པ་ཐོས་པར་གྱུར་ཏེ། བདག་ཉིད་ཀྱང་དེ་ན་འདུག་པ་སྙམ་བྱེད་ལ། ལྷ་རྫས་ཀྱི་བཀོད་པས་
ཀླུབས་པའི་གནས་དེ་དག་ཐམས་ཅད་མཐོང་བར་གྱུར་ཀྱང༌། སྐྱེ་བོའི་ཚོགས་མང་པོ་དེ་དག་གིས་གནས་དེ་ཉིད་ན་འཁོད་བཞིན་དུ་མི་མཐོང༌། མི་ཤེས། ཁོང་དུ་མི་ཆུད་དོ། །དེ་ཅིའི་ཕྱིར་ཞེ་ན།

45-1-51a

དེ་ནི་སྐྱེས་བུ་གཉིད་ཀྱིས་ལོག་པ་དེ་ཉིད་ཀྱི་རྨི་ལམ་གྱིས་བལྟ་བ་ཡིན་གྱི། གནས་དེ་ཉིད་ན་འཁོད་ཀྱང་སྐྱེ་བོ་མང་པོ་དེ་དག་གིས་བལྟ་བ་མ་ཡིན་ནོ། །དེ་བཞིན་དུ་
བྱང་ཆུབ་སེམས་དཔའ་དེ་དག་དང༌། འཇིག་རྟེན་གྱི་དབང་པོ་བྱང་ཆུབ་ལ་མངོན་པར་མོས་པ་དེ་དག་སངས་རྒྱས་ཀྱི་བྱིན་གྱི་རླབས་རྒྱ་ཆེན་པོ་དང༌། རང་གི་དགེ་བའི་རྩ་བའི་སྟོབས་མ་ནོར་
བར་ཤིན་ཏུ་བསགས་པ་དང༌། ཐམས་ཅད་མཁྱེན་པ་ཉིད་དུ་སྨོན་ལམ་ཤིན་ཏུ་མངོན་པར་བསྒྲུབས་པ་དང༌། དེ་བཞིན་གཤེགས་པའི་ཡོན་ཏན་ཐམས་ཅད་ལ་ཤིན་ཏུ་ཞུགས་པ་དང༌།
བྱང་ཆུབ་སེམས་དཔའི་ལམ་བཀོད་པ་ཆེན་པོ་དང་ལྡན་པ་ལ་ཤིན་ཏུ་གནས་པ་དང༌། ཐམས་ཅད་མཁྱེན་པའི་ཡེ་ཤེས་ཀྱི་ཆོས་ཉིད་དང༌། ཡན་ལག་རྣམ་པ་ཐམས་ཅད་དུ་ཤིན་ཏུ་
རྫོགས་པ་དང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་ཁྱད་པར་དང༌། སྨོན་ལམ་ཡོངས་སུ་རྫོགས་པར་བྱ་བ་རྣམ་པར་དག་པ་དང༌། བྱང་ཆུབ་སེམས་དཔའི་ས་ཐམས་
ཅད་ཀྱི་ཡེ་ཤེས་ཀྱི་དཀྱིལ་འཁོར་ཡོངས་སུ་ནོན་པ་དང༌། བྱང་ཆུབ་སེམས་དཔའི་ཏིང་ངེ་འཛིན་གྱིས་རྣམ་པར་སྤྱོད་པ་ཐམས་ཅད་ལ་རྣམ་པར་རྩེ་བ་དང༌། བྱང་ཆུབ་སེམས་དཔའི་ཡེ་
ཤེས་ཀྱི་སྤྱོད་ཡུལ་ཐམས་ཅད་ལ་ཆགས་པ་མེད་པར་རྣམ་པར་སྤྱོད་པས་བསམ་གྱིས་མི་ཁྱབ་པའི་སངས་རྒྱས་ཀྱི་ཁྱུ་མཆོག་གི་མཐུ་ཕྱུང་བ་དེ་དག་དང༌། སངས་རྒྱས་ཀྱི་རྣམ་པར་རོལ་

45-1-51b

པ་དེ་དག་མཐོང་ཞིང་ཁོང་དུ་ཆུད་ལ། ཉམས་སུ་མྱོང་བར་གྱུར་ཀྱང༌། ཉན་ཐོས་ཆེན་པོ་མཆོག་གི་ཟུང་དང༌། བཟང་པོའི་ཟུང་ལ་སོགས་པ་དེ་དག་ལ་བྱང་ཆུབ་སེམས་དཔའི་མིག་མེད་པས་མཐོང་
བར་མ་གྱུར། ཤེས་པར་མ་གྱུར་ཏོ། །འདི་ལྟ་སྟེ། དཔེར་ན། རིའི་རྒྱལ་པོ་ཁ་བ་ཅན། སྨན་གྱི་འབྱུང་གནས་ཀྱིས་གང་བ་ལ། སྔགས་དང༌། རིག་སྔགས་དང༌། སྨན་གྱི་ཚུལ་དང༌། བླང་
བའི་རྒྱུས་ཤེས་ཤིང༌། རིག་སྔགས་གྲུབ་པའི་སྐྱེས་བུ་གནས་པ། སྨན་གྱི་ཆོ་ག་ཐམས་ཅད་ཤེས་པ། སྨན་བླང་བའི་ལས་བྱེད་ཀྱང༌། རི་བོའི་དབང་པོ་དེ་ཉིད་ལ་གནས་པའི་ཕྱུགས་དང༌།
བ་ལང་དང༌། ར་ལུག་འཚོ་བ་དང༌། རྔོན་པ་དང༌། དེ་མ་ཡིན་པའི་མི་སྨན་གྱི་ཚུལ་མི་ཤེས་པ་གཞན་དག་གིས་སྨན་དེ་དག་གི་ཆོ་ག་དང༌། སྨན་གྱི་རོ་དང༌། མཐུ་དང༌། ཡོན་ཏན་དང༌། བྱིན་
དང༌། ཐབས་དང༌། འཕྲོད་པ་མི་ཤེས་སོ། །དེ་བཞིན་དུ་བྱང་ཆུབ་སེམས་དཔའ་དེ་བཞིན་གཤེགས་པའི་ཡེ་ཤེས་ཀྱི་ཡུལ་ལ་ཞུགས་པ། བྱང་ཆུབ་སེམས་དཔའི་རྣམ་པར་འཕྲུལ་
བའི་ཡུལ་གྱིས་བྱུང་བ། དེ་དག་གིས་དེ་བཞིན་གཤེགས་པའི་ཏིང་ངེ་འཛིན་གྱི་རྣམ་པར་འཕྲུལ་བའི་ཡུལ་དེ་དག་མཐོང་ཡང༌། ཉན་ཐོས་ཆེན་པོ་མཆོག་གི་ཟུང་དང༌། བཟང་པོའི་ཟུང་ལ་
སོགས་པ་རང་གི་དགོས་པས་ཚིམ་པར་གྱུར་པ། གཞན་གྱི་དགོས་པ་ཡལ་བར་གཞོག་པ། བཏང་སྙོམས་ཅན་དེ་དག་ཛེ་ཏའི་ཚལ་དེ་ཉིད་ན་གནས་ཀྱང༌། ཚེ་འདི་ལ་བདེ་བར་སྤྱོད་པས་

45-1-52a

བདེ་ཞིང་དགའ་བར་གནས་པ་ལས། ཕར་དེ་བཞིན་གཤེགས་པའི་ཏིང་ངེ་འཛིན་གྱི་རྣམ་པར་འཕྲུལ་པའི་ཡུལ་དེ་དག་ཁོང་དུ་མི་ཆུད་དོ། །འདི་ལྟ་སྟེ། དཔེར་ན།
ས་ཆེན་པོ་རིན་པོ་ཆེ་ཐམས་ཅད་ཀྱི་འབྱུང་གནས་ཕུན་སུམ་ཚོགས་པ། གཏེར་བརྒྱ་སྟོང་དུ་མས་གང་བ། རིན་པོ་ཆེ་སྣ་ཚོགས་རྣམ་པ་ཐ་དད་པས་ཡོངས་སུ་གང་བ་འདི་ལའང་རིན་པོ་ཆེའི་
འབྱུང་གནས་དང༌། གཏེར་གྱི་རྒྱུས་ལ་མཁས་ཤིང་བྱང་བའི་མི། རིན་པོ་ཆེ་བརྟག་པའི་གཙུག་ལག་གི་བློ་ཤིན་ཏུ་བྱང་བ། གཏེར་གྱི་གཙུག་ལག་དང༌། རྒྱུས་དང༌། དན་རྟགས་གྱ་
ནོམ་པར་ལོབས་པ། བསོད་ནམས་རྒྱ་ཆེན་པོའི་སྟོབས་ཀྱིས་བསྟན་པ་དག །དེ་ལས་རིན་པོ་ཆེ་ཅི་འདོང་བར་བླངས་ཤིང་བདག་ཀྱང་ཡོངས་སུ་ཚིམ་པར་བྱེད། ཕ་དང་མ་ལ་
ཡང་ལེགས་པར་རིམ་གྲོ་བྱེད། བུ་ཕོ་སྨོས་ཀྱང་ལེགས་པར་གསོ་བར་བྱེད་ཅིང༌། དེ་མ་ཡིན་པའི་སེམས་ཅན་རྒ་བ་དང༌། ན་བ་དང༌། དབུལ་བ་དང༌། ཉམ་ཉེས་པ་དང༌། ཁ་
ཟས་དང༌། གོས་ཀྱིས་མི་འབྱོར་པ་རྣམས་ལ་བཏུད་ཅིང་ཁྱད་པར་བགོ་བཤའ་བྱེད་པ། ནོར་གྱི་དགའ་བ་སྣ་ཚོགས་ཉམས་སུ་མྱོང་བར་བྱེད་ཀྱང་སེམས་ཅན་རིན་པོ་ཆེའི་འབྱུང་
གནས་དང༌། གཏེར་གྱི་རྒྱུས་མི་ཤེས་པ། བསོད་ནམས་མ་བྱས་པ། རིན་པོ་ཆེ་ལ་ཤེས་པའི་མིག་ཡོངས་སུ་མ་དག་པ། དེ་དག་དེ་ཉིད་ན་འཁོད་ཀྱང་རིན་པོ་ཆེའི་འབྱུང་གནས་དེ་དག་

45-1-52b

དང་༑ རིན་པོ་ཆེའི་གཏེར་དེ་དག་ཁོང་དུ་མི་ཆུད་མི་ཤེས་པས། རིན་པོ་ཆེ་ཡང་བླང་དུ་མེད་དོ། །རིན་པོ་ཆེའི་དོན་ཀྱང་བྱར་མེད་དོ། །དེ་བཞིན་དུ་བྱང་ཆུབ་སེམས་དཔའ་དེ་བཞིན་གཤེགས་
པའི་ཡུལ་བསམ་གྱིས་མི་ཁྱབ་པ་ལ་ཡེ་ཤེས་ཀྱི་མིག་ཤིན་ཏུ་རྣམ་པར་དག་པ། དེ་བཞིན་གཤེགས་པའི་ཡེ་ཤེས་ཀྱི་ཡུལ་བསམ་གྱིས་མི་ཁྱབ་པ་ལ་ཞུགས་པ་དེ་དག་ཛེ་ཏའི་ཚལ་ན་འཁོད་
ཅིང་༑ སངས་རྒྱས་ཀྱི་རྣམ་པར་འཕྲུལ་པ་དེ་དག་མཐོང་ལ། ཆོས་ཀྱི་ཚུལ་རྒྱ་མཚོ་ལ་འཇུག་ཅིང༌། ཏིང་ངེ་འཛིན་གྱི་ཕྱག་རྒྱ་ཡོངས་སུ་སྒྲུབ་སྟེ། དེ་བཞིན་གཤེགས་པའི་མཆོད་པ་དང༌། རིམ་
གྲོ་ལ་བརྩོན་ཞིང༌། དམ་པའི་ཆོས་ཡོངས་སུ་གཟུང་བ་ལ་མངོན་པར་བརྩོན་ཏེ། བསྡུ་བའི་དངོས་པོ་བཞིས་སེམས་ཅན་དེ་དག་ཡོངས་སུ་སྡུད་ཀྱང༌། ཉན་ཐོས་ཆེན་པོ་དེ་དག་གིས་དེ་བཞིན་གཤེགས་
པའི་རྣམ་པར་འཕྲུལ་པ་དེ་དག་དང༌། བྱང་ཆུབ་སེམས་དཔའི་ཚོགས་ཆེན་པོ་ཀུན་ནས་འདུས་པ་དེ་ལྟ་བུ་ཡང་མ་མཐོང༌། མ་ཤེས་སོ། །འདི་ལྟ་སྟེ། དཔེར་ན། སྐྱེས་བུ་ལ་ལ་ཞིག་མིག་གཉིས་
གོས་ཀྱི་བཀབ་སྟེ། རིན་པོ་ཆེའི་གླིང་དུ་ཕྱིན་པར་གྱུར་ན། དེས་རིན་པོ་ཆེའི་གླིང་དེར་ཕན་ཚུན་འགྲོ་བ་དང༌། འགྲེང་བ་དང༌། འདུག་པ་དང༌། ཉལ་བ་བྱས་ཀྱང་རིན་པོ་ཆེའི་འབྱུང་གནས་མི་
མཐོང་ངོ༌། །རིན་པོ་ཆེའི་ཤིང་དང༌། གོས་ཀྱི་རིན་པོ་ཆེ་དང༌། སྤོས་ཀྱི་རིན་པོ་ཆེ་དང༌། རིན་པོ་ཆེ་ཐམས་ཅད་ཀྱང་མི་མཐོང་ལ། རིན་པོ་ཆེ་དེ་དག་གི་སྤྱོད་ཡུལ་ལམ། རིན་ཐང་ངམ། ཡོངས་

45-1-53a

སུ་སྤྱད་པའི་རྒྱུས་ཀྱང་མི་ཤེས་པས། དེ་ནི་རིན་པོ་ཆེ་དེ་དག་ལེན་ཀྱང་མི་ལེན་ལ། རིན་པོ་ཆེའི་དོན་ཀྱང་ཉམས་སུ་མྱོང་བར་མི་བྱེད་དོ། །གང་གི་མིག་ལ་བསྒྲིབས་
པ་མེད་པ་དེ་དག་གིས་ནི་དེ་དག་ཐམས་ཅད་མཐོང་ཞིང་ཤེས་སོ། །དེ་བཞིན་དུ་བྱང་ཆུབ་སེམས་དཔའ་ཆོས་རིན་པོ་ཆེའི་གླིང་ཆེན་པོར་ཕྱིན་པ་དེ་དག་གིས། བླ་ན་མེད་པའི་དེ་བཞིན་
གཤེགས་པའི་རིན་པོ་ཆེ། འཇིག་རྟེན་ཐམས་ཅད་ཀྱི་རྒྱན་དུ་གྱུར་པ་མངོན་དུ་གྱུར་ཏེ། ཛེ་ཏའི་ཚལ་ན་བཞུགས་ཤིང༌། སངས་རྒྱས་ཀྱི་རྣམ་པར་འཕྲུལ་པ་བསམ་གྱིས་མི་ཁྱབ་པ་
ཡོངས་སུ་སྟོན་པ་མཐོང་ཡང༌། ཉན་ཐོས་ཆེན་པོ་དེ་དག་དེ་བཞིན་གཤེགས་པའི་ཞབས་ཀྱི་དྲུང་དེ་ཉིད་ན་གནས་ཤིང་སྤྱོད་ཀྱང༌། དེ་བཞིན་གཤེགས་པའི་ཏིང་ངེ་འཛིན་གྱི་ཡུལ་
རྣམ་པར་འཕྲུལ་བའི་ཆོ་འཕྲུལ་དེ་དག་མ་མཐོང་ངོ༌། །བྱང་ཆུབ་སེམས་དཔའི་ཚོགས་མང་པོ་དེ་ལྟ་བུའི་རིན་པོ་ཆེའི་འབྱུང་གནས་ཆེན་པོ་ཡང་མཐོང་པར་མ་གྱུར་ཏོ། །དེ་ཅིའི་
ཕྱིར་ཞེ་ན། དེ་བཞིན་གཤེགས་པའི་ཏིང་ངེ་འཛིན་གྱི་ཁྱུ་མཆོག་གི་མཐུ་ཕྱུང་བ་དང༌། ཆོ་འཕྲུལ་བསམ་གྱིས་མི་ཁྱབ་པ་དེ་དག་བལྟར་ཐམས་ཅད་མཁྱེན་པ་ཉིད་དང་མི་མཐུན་
པའི་ཕྱོགས་ཀྱི་མ་རིག་པའི་གོས་ཀྱིས་ཡེ་ཤེས་ཀྱི་མིག་བཀབ་པ་དེ་དག་ལ། བྱང་ཆུབ་སེམས་དཔའི་ཡེ་ཤེས་ཀྱི་མིག་ཡོངས་སུ་དག་པ་དེ་ལྟ་བུ་མེད་དོ། །དེ་དག་གིས་ཆོས་ཀྱི་

45-1-53b

དབྱིངས་གཅིག་ནས་གཅིག་ཏུ་བརྒྱུད་པ་ལ་འཇུག་པ་དེ་ལྟ་བུ་ཁོང་དུ་མ་ཆུད་དོ། །འདི་ལྟ་སྟེ། དཔེར་ན། མིག་ཡོངས་སུ་དག་པ་རྡུལ་དང་བྲལ་བས་རབ་ཏུ་སྣང་བ་དང་ལྡན་པ་ཞེས་བྱ་བ། རབ་
རིབ་དང༌། མུན་པ་ཐམས་ཅད་དང་མི་འགྲོགས་པ་ཡོད་དེ། དེ་མི་ལ་ལ་ཞིག་གིས་ཐོབ་པར་གྱུར་ན། དེ་རྡུལ་དང་བྲལ་བས་རབ་ཏུ་སྣང་བ་དང་ལྡན་པའི་མིག་ཡོངས་སུ་དག་པ་དང་ལྡན་པས་
མཚན་མོ་མུན་པའི་མུན་ནག་ཤིན་ཏུ་གནག་པར་གྱུར་པའི་ནང་ན། སེམས་ཅན་བྱེ་བ་ཁྲག་ཁྲིག་བརྒྱ་སྟོང་ཀུན་ནས་འདུས་པ་དང༌། ཆོ་ག་དང༌། སྤྱོད་ལམ་རྣམ་པར་སྣ་ཚོགས་དང་ལྡན་ཞིང༌།
མུན་པའི་རབ་རིབ་ཀྱིས་མིག་ཡོངས་སུ་འཁྲུགས་པར་གྱུར་པའི་མིའི་ཁྲོད་ན་འདུག་ཅིང༌། རྣམ་པར་རྒྱུ་ལ་ཕན་ཚུན་འགྲོ་བ་དང༌། འགྲེང་བ་དང༌། སྤྱོད་ལམ་རྣམ་པ་སྣ་ཚོགས་ཀྱིས་སྤྱོད་
ཀྱང་༑ མི་དེ་དག་གིས་སྐྱེས་བུ་སྤྱོད་ལམ་སྣ་ཚོགས་ཀྱིས་སྤྱོད་པ་དེ་མི་མཐོང༌། མི་ཤེས་སོ། །སྐྱེས་བུ་དེས་ནི་འགྲོ་བའི་ཚོགས་ཆེན་པོ། སྤྱོད་ལམ་དང་ཆོ་ག་སྣ་ཚོགས་ཀྱིས་རྣམ་པར་སྤྱོད་
པ༑ ཕྱོགས་ཐ་དད་དུ་མངོན་པར་བལྟས་པ། དབྱིབས་ཀྱི་རྣམ་པ་ཐ་དད་པ། ཁ་དོག་གི་རྣམ་པ་ཐ་དད་པ། དམིགས་པའི་ཚུལ་ཐ་དད་པ་ཐམས་ཅད་ཀྱང་མི་མཐོང་བ་མེད་དོ། །དེ་བཞིན་དུ་དེ་བཞིན་གཤེགས་པ་བྱང་
ཆུབ་སེམས་དཔའི་ཚོགས་ཀྱི་འཁོར་མངའ་བ། རྣམ་པར་དག་ཅིང་ཆགས་པ་མི་མངའ་བའི་སྤྱན་དང་ལྡན་པས། འཇིག་རྟེན་ཐམས་ཅད་མཁྱེན་ཅིང་གཟིགས་ཏེ། སངས་རྒྱས་ཀྱི་ཏིང་ངེ་འཛིན་

45-1-54a

གྱི་རྣམ་པར་འཕྲུལ་པ་དང༌། ཆོ་འཕྲུལ་ཆེན་པོ་བསྟན་པ་མཛད་ཀྱང༌། ཉན་ཐོས་ཆེན་པོ་དེ་དག་གིས་དེ་བཞིན་གཤེགས་པའི་ཡེ་ཤེས་དང༌། ཏིང་ངེ་འཛིན་གྱིས་
རྣམ་པར་སྤྲུལ་པའི་ཆོ་འཕྲུལ་ཆེན་པོ་དེ་དག་མཐོང་བར་མ་གྱུར་ཏོ། །བྱང་ཆུབ་སེམས་དཔའ་ཆེན་པོའི་ཚོགས་ཆེན་པོ་དེ་ལྟ་བུ་ཡང་མཐོང་བར་མ་གྱུར་ཏེ། འདི་ལྟ་སྟེ། དཔེར་ན། དགེ་སློང་ལ་ལ་ཞིག་སྐྱེ་
བོ་མང་པོའི་ཚོགས་ཀྱི་དབུས་སུ་སས་ཁྱབ་པའི་ཏིང་ངེ་འཛིན་ལ་སྙོམས་པར་ཞུགས་སམ། ཆུས་ཁྱབ་པའམ། མེས་ཁྱབ་པའམ། རླུང་གིས་ཁྱབ་པའམ། སྔོན་པོས་ཁྱབ་པའམ། སེར་
པོས་ཁྱབ་པའམ། དམར་པོས་ཁྱབ་པའམ། དཀར་པོས་ཁྱབ་པའམ། ལྷས་ཁྱབ་པའམ། སེམས་ཅན་སྣ་ཚོགས་ཀྱི་ལུས་ཀྱིས་ཁྱབ་པའམ། སྒྲ་དང་དབྱངས་ཀུན་གྱིས་ཁྱབ་
པའམ༑ དམིགས་པ་ཐམས་ཅད་ཀྱིས་ཁྱབ་པའི་ཏིང་ངེ་འཛིན་ལ་སྙོམས་པར་ཞུགས་ན། འགྲོ་བ་མང་པོའི་ཚོགས་དེ་དག་གིས་ཆུའི་ཕུང་པོ་དེ་མི་མཐོང་ངོ༌། །མེའི་སྣང་བ་དེ་ཡང་
མི་མཐོང་ངོ༌། །སེམས་ཅན་སྣ་ཚོགས་ཀྱི་ལུས་ཀྱིས་ཁྱབ་པ་དང༌། དམིགས་པ་ཐམས་ཅད་ཀྱིས་ཁྱབ་པའི་བར་དུ་ཡང་མི་མཐོང་སྟེ། ཏིང་ངེ་འཛིན་དེ་ལ་སྙོམས་པར་ཞུགས་ཤིང༌།
རྣམ་པར་སྤྱོད་པ་རྣམས་ནི་མ་གཏོགས་སོ། །དེ་བཞིན་དུ་དེ་བཞིན་གཤེགས་པས་སངས་རྒྱས་ཀྱི་ཏིང་ངེ་འཛིན་གྱིས་ཡུལ་གྱི་རྣམ་པར་སྤྲུལ་པ་བསམ་གྱིས་མི་ཁྱབ་པ་དེ་དག་ཡོངས་སུ་

45-1-54b

བསྟན་པ་མཛད་ན། ཉན་ཐོས་ཆེན་པོ་དེ་དག་གིས་མཐོང་ཞིང་ཤེས་པར་མ་གྱུར་ཏེ། བྱང་ཆུབ་སེམས་དཔའ་དེ་བཞིན་གཤེགས་པའི་ལམ་ལ་ཞུགས་པ་དེ་དག་གིས་ནི། དེ་བཞིན་གཤེགས་
པའི་ཡུལ་དེ་དག་མཐོང་ངོ༌། །ཁོང་དུ་ཆུད་དོ། །འདི་ལྟ་སྟེ། དཔེར་ན། སྐུ་བ་གྲུབ་པའི་མི་ནི་མིག་གཉིས་བསྐུས་མ་ཐག་ཏུ། སྐྱེ་བོ་མང་པོ་ཐམས་ཅད་ཀྱིས་ལུས་མི་མཐོང་ངོ༌། །དེས་ནི་འགྲོ་
འམ༑ འདུག་གམ། འགྲེང་ཡང་རུང་སྟེ། སྐྱེ་བོ་མང་པོ་ཐམས་ཅད་མཐོང་ངོ༌། །དེ་བཞིན་དུ་དེ་བཞིན་གཤེགས་པ་འཇིག་རྟེན་ལས་འདས་པ། འགྲོ་བ་ཐམས་ཅད་ཀྱི་ཡུལ་ལས་ཡོངས་སུ་
འདས་པ། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་དུ་ཞུགས་པ། བྱང་ཆུབ་སེམས་དཔའི་ཡེ་ཤེས་ཀྱི་མིག་གིས་ཤེས་པར་བྱ་བ་དེས་འགྲོ་བ་ཐམས་ཅད་གཟིགས་ཀྱང༌། ཉན་ཐོས་ཆེན་
པོ་དེ་དག་གིས་དེ་བཞིན་གཤེགས་པའི་རྣམ་པར་འཕྲུལ་པ་དེ་དག་མ་མཐོང་ངོ༌། །འདི་ལྟ་སྟེ། དཔེར་ན། མིའི་ཚེར་འགྲོགས་པའི་ལྷ་རྟག་ཏུ་རྗེས་སུ་འབྲང་བ་ནི་དེས་མི་དེ་མཐོང་ཡང༌།
མིས་ལྷ་དེ་མི་མཐོང་ངོ༌། །དེ་བཞིན་དུ་དེ་བཞིན་གཤེགས་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལ་ཞུགས་པ། བྱང་ཆུབ་སེམས་དཔའི་ཚོགས་ཀུན་ནས་འདུས་པ་ཆེན་པོའི་དབུས་
སུ༑ སངས་རྒྱས་ཀྱི་རྣམ་པར་འཕྲུལ་པ་ཆེན་པོ་ཡོངས་སུ་བསྟན་པ་མཛད་ཀྱང༌། ཉན་ཐོས་ཆེན་པོ་དེ་དག་གིས་དེ་བཞིན་གཤེགས་པའི་རྣམ་པར་འཕྲུལ་པ་དང༌། ཆོ་འཕྲུལ་ཆེན་པོ་དང༌།

45-1-55a

བྱང་ཆུབ་སེམས་དཔའི་འཁོར་གྱི་དཀྱིལ་འཁོར་གྱི་རྣམ་པར་འཕྲུལ་པ་དེ་དག་ཀྱང་མ་མཐོང༌། མ་ཤེས་སོ། །འདི་ལྟ་སྟེ། དཔེར་ན། དགེ་སློང་སེམས་ཐམས་
ཅད་ལ་དབང་གི་དམ་པའི་ཕ་རོལ་ཏུ་ཕྱིན་པའི་མཆོག་ཐོབ་པ། འདུ་ཤེས་དང༌། ཚོར་བ་འགོག་པ་ལ་སྙོམས་པར་ཞུགས་པ་ནི། ཤེས་པ་མེད་ལ་ཚོར་བ་མེད་པས་དབང་པོ་དྲུག་གིས་
ཀྱང་བྱ་བ་གང་ཡང་ཉམས་སུ་མི་མྱོང་སྟེ། མྱ་ངན་ལས་འདས་པ་ཡང་མ་ཡིན་ལ། འཇིག་རྟེན་གྱི་རྣམ་པར་སྤྱོད་པ་ཐམས་ཅད་གནས་དེ་ན་ཡོད་ཀྱང༌། སྙོམས་པར་ཞུགས་པ་དེ་ཉིད་ཀྱི་བྱིན་
གྱི་རླབས་དང་མཐུས་དེས་མི་ཤེས། མི་མཐོང་ངོ༌། །དེ་བཞིན་དུ་ཉན་ཐོས་ཆེན་པོ་དེ་དག་ཛེ་ཏའི་ཚལ་དེ་ན་ཡང་རྣམ་པར་སྤྱོད་ལ། དེ་དག་ལ་དབང་པོ་དྲུག་ཀྱང་ཡོད་དེ། དེ་བཞིན་གཤེགས་
པའི་ཏིང་ངེ་འཛིན་དང༌། རྣམ་པར་འཕྲུལ་པ་དང༌། ཁྱུ་མཆོག་གི་མཐུ་ཕྱུང་བ་དང༌། ཆོ་འཕྲུལ་དེ་དག་མཐོང་བར་མ་གྱུར། ཁོང་དུ་ཆུད་པར་མ་གྱུར། ཤེས་པར་མ་གྱུར་ཏོ། །བྱང་ཆུབ་སེམས་དཔའི་ཆོ་
འཕྲུལ་ཆེན་པོ་དེ་དག་དང༌། བྱང་ཆུབ་སེམས་དཔའི་རྣམ་པར་འཕྲུལ་པ་དེ་དག་ཀྱང་ཁོང་དུ་མ་ཆུད། མ་མཐོང༌། མ་ཤེས་སོ། །དེ་ཅིའི་ཕྱིར་ཞེ་ན། སངས་རྒྱས་ཀྱི་ཡུལ་ནི་ཟབ་ཅིང་
ཡངས་ལ་ཚད་མེད་དེ། བལྟ་བར་དཀའ་ཞིང་རྟོགས་པར་དཀའ་སྟེ། ཁོང་དུ་ཆུད་པར་དཀའ་ལ་འཇིག་རྟེན་ཐམས་ཅད་ལས་ཡོངས་སུ་འདས་པའོ། །སངས་རྒྱས་ཀྱི་ཡུལ་ནི་བསམ་གྱིས་

45-1-55b

མི་ཁྱབ་པ་སྟེ། ཉན་ཐོས་དང༌། རང་སངས་རྒྱས་ཐམས་ཅད་ཀྱིས་མི་འདུས་པའོ། །དེ་བས་ན་ཉན་ཐོས་ཆེན་པོ་དེ་དག་ཛེ་ཏའི་ཚལ་དེ་ཉིད་ན་འཁོད་ཅིང༌། བཅོམ་ལྡན་འདས་ཀྱིས་ཞབས་ཀྱི་
དྲུང་ན་སྤྱོད་ཀྱང༌། སངས་རྒྱས་ཀྱི་རྣམ་པར་འཕྲུལ་པ་དེ་དག་དང༌། བྱང་ཆུབ་སེམས་དཔའི་ཚོགས་ཆེན་པོ་དེ་དག་ཀྱང་མ་མཐོང་ངོ༌། །ཛེ་ཏའི་ཚལ་འཇིག་རྟེན་གྱི་ཁམས་གྲངས་མེད་པ།
བསམ་གྱིས་མི་ཁྱབ་པ་རྣམ་པར་དག་པའི་ཡོན་ཏན་དང༌། བཀོད་པ་ཡོངས་སུ་འདུས་པ་དེ་ཡང་མ་མཐོང་མ་ཤེས་ཏེ། དེ་ནི་སྣོད་དུ་མ་གྱུར་པའི་ཕྱིར་རོ། །དེ་ནས་བྱང་ཆུབ་སེམས་དཔའ་རྣམ་
པར་སྣང་མཛད་ཀྱི་སྨོན་ལམ་གྱི་གཙུག་གི་འོད་ཟེར་རབ་ཏུ་སྣང་བས་སངས་རྒྱས་ཀྱི་བྱིན་གྱི་རླབས་ཀྱིས་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ལྟོས་ཤིག་སེམས་ཅན་དམ་པ་
ཡི༑ ༑སངས་རྒྱས་བྱང་ཆུབ་བསམ་མི་ཁྱབ། །རྒྱལ་བས་སངས་རྒྱས་རྣམ་འཕྲུལ་པ། །ཛེ་ཏའི་རྒྱལ་མཚན་འདི་བསྟན་ཏོ། །རང་བྱུང་རྣམས་ཀྱི་བྱིན་གྱི་རླབས། །བགྲང་དུ་མེད་པར་
འབྱུང་བ་ལ། །སངས་རྒྱས་ཆོས་ཚུལ་མི་ཤེས་པའི། །འཇིག་རྟེན་ཀུན་ཀྱང་མགོ་རྨོངས་སོ། །ཆོས་ཀྱི་རྒྱལ་པོའི་ཆོ་འཕྲུལ་དག །ཚད་མེད་བསམ་གྱིས་མི་ཁྱབ་ཅིང༌། །ཤིན་ཏུ་ཟབ་
པ་འབྱུང་བ་ནི། །དེ་ལ་འཇིག་རྟེན་འབབས་མི་ནུས། །རྫོགས་པའི་སངས་རྒྱས་ཁ་དོག་མདོག། མཚན་གྱིས་ཤིན་ཏུ་རྣམ་པར་ཀླུབས། །ཡང་དག་སངས་རྒྱས་བསྐྱེད་པ་ཡི། །ཆོས་རབ་དེ་དག་

45-1-56a

མཚན་ཉིད་མེད། །རྣམ་འཕྲུལ་མཐའ་དང་དབུས་མེད་པ། །ཚིག་གི་ལམ་གྱིས་བརྗོད་དཀའ་བའི། །རྣམ་འཕྲུལ་ཤིན་ཏུ་ཟབ་པ་དག །རྒྱལ་བས་ཛེ་
ཏའི་ཚལ་དུ་བསྟན། །རྒྱལ་སྲས་བདག་ཉིད་ཆེ་བའི་རྣམས། །ཞིང་རྣམས་བསམ་ཡས་བྱེ་བ་ནས། །རྒྱལ་བའི་ཞལ་ལྟར་མོས་དགའ་སྟེ། །ཀུན་ནས་འདུས་པའི་ཚོགས་ལ་ལྟོས། །
སྨོན་ལམ་ཡོངས་སུ་ཕུན་སུམ་ཚོགས། །སྤྱོད་ལམ་སྤྱོད་པ་ཆགས་མེད་པ། །དེ་དག་བསམ་པ་ཤེས་པར་ནི། །འཇིག་རྟེན་ཀུན་གྱིས་མི་ནུས་སོ། །དེ་དག་སེམས་དང་སྤྱོད་ཡུལ་
དང༌། །སྤྱོད་པ་དག་ཀྱང་ཉན་ཐོས་དང༌། །རང་རྒྱལ་ཐམས་ཅད་ཡོངས་ཀྱིས་ཀྱང༌། །རྣམ་པ་ཀུན་ཏུ་ཤེས་མི་ནུས། །རྒྱལ་སྲས་ཤེས་རབ་ཆེན་པོའི་རྣམས། །གཞན་གྱིས་ཐུབ་
དཀའ་ཕམ་བྱ་ལ། །དཔའ་བའི་རྒྱལ་མཚན་མ་འདྲེས་ཤིང༌། །ཡེ་ཤེས་ས་ལ་གཞོལ་གྱུར་པ། །ཏིང་འཛིན་དཔག་ཏུ་ཚད་མེད་ལ། །གྲགས་ཆེན་མཉམ་པར་བཞག་པ་
རྣམས༑ །ཆོས་དབྱིངས་ཐམས་ཅད་རྒྱས་བཀང་ཞིང༌། །རྣམ་པར་འཕྲུལ་པ་ཀུན་ཀྱང་སྟོན། །དེ་ནས་བྱང་ཆུབ་སེམས་དཔའ་ཐུབ་པར་དཀའ་བའི་བརྩོན་འགྲུས་ཀྱི་ཤུགས་ཀྱི་
རྒྱལ་པོས་སངས་རྒྱས་ཀྱི་བྱིན་གྱི་རླབས་ཀྱིས། ཕྱོགས་བཅུར་རྣམ་པར་བལྟས་ནས་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །བསོད་ནམས་སྙིང་པོ་ཤེས་རབ་ཆེ། །བྱང་ཆུབ་

45-1-56b

སྤྱོད་པའི་ཚུལ་རྟོགས་ཤིང༌། །འཇིག་རྟེན་ཀུན་ལ་བདེ་བྱེད་པའི། །བདེ་གཤེགས་སྐུ་ལས་སྐྱེས་པ་ལྟོས། །ཡིད་གཞུངས་བློ་གྲོས་མཐའ་ཡས་ཤིང༌། །ཤིན་ཏུ་མཉམ་གཞག་སེམས་ལྡན་
པ༑ ༑མཐའ་དང་དབུས་མེད་ཟབ་པ་ཡི། །ཡེ་ཤེས་རྒྱ་ཆེན་སྤྱོད་ཡུལ་ཅན། །རྒྱན་རབ་མང་པོས་མཛེས་བྱས་པའི། །ཛེ་ཏའི་ནགས་ཚལ་རྒྱ་ཆེ་བ། །བྱང་ཆུབ་སེམས་དཔའ་ཀུན་རྒྱས་ཤིང༌། །
བདེ་གཤེགས་བཞུགས་པའི་གནས་གྱུར་པར། །གནས་མེད་མི་གནས་གྱུར་པ་རྣམས། །ཕྱོགས་རྣམས་བཅུ་ནས་ཀུན་འདུས་ཏེ། །པདྨོའི་སྟན་ལ་འཁོད་པ་དག །རྒྱ་མཚོ་མང་ལ་ལྟ་བ་གྱིས།།
གནས་མེད་ལེན་པ་མེད་པ་རྣམས། །སྤྲོས་པ་མེད་ཅིང་མི་རྟེན་ལ། །རྡུལ་བྲལ་ཆགས་པའི་སེམས་མེད་པ། །ཆོས་ཀྱི་དབྱིངས་ལ་གཞོལ་བ་དང༌། །ཡེ་ཤེས་རྒྱལ་མཚན་རབ་དཔའ་བ། །རྡོ་རྗེའི་
སེམས་ནི་མི་གཡོ་ཞིང༌། །གྲུབ་པ་མེད་པའི་ཆོས་རྣམས་ལ། །མྱ་ངན་འདའ་བར་གང་སྟོན་པ། །ཕྱོགས་བཅུའི་ཞིང་མང་བྱེ་བ་རྣམས། །གྲངས་ཀྱིས་མི་ཆོད་ཀུན་ནས་འདུས། །ཡང་དག་སངས་
རྒྱས་དྲུང་དུ་ལྷགས། །གཉིས་ཀྱི་འདུ་ཤེས་རྣམ་པར་སྤངས། །རང་བྱུང་ཤཱཀྱ་སེང་གེ་ཡི། །རྣམ་པར་འཕྲུལ་པ་འདི་དག་མཐོང༌། །དེ་ཡི་བྱིན་རླབས་དམ་པ་ཡིས། །བྱང་ཆུབ་སེམས་དཔའ་འདི་
དག་ལྷགས། །སངས་རྒྱས་ཆོས་ལ་འབྱེད་པ་མེད། །ཆོས་དབྱིངས་གཞི་ལའང་དེ་བཞིན་ཏེ། །སྤྱོད་པ་ཙམ་དུ་ཡོངས་འབྱེད་པའི། །ཕ་རོལ་ཕྱིན་པ་རྒྱལ་བའི་སྲས། །ཆོས་ཀྱི་དབྱིངས་ལ་དབྱེར་

45-1-57a

མེད་པའི། །མཐའ་ལ་ཐུག་པ་དེ་དག་གནས། །ཚིག་རྣམས་ཡོངས་སུ་ཟད་མེད་པས། །ཆོས་ལ་དབྱེ་བའང་རབ་ཏུ་བྱེད། །དེ་ནས་བྱང་ཆུབ་སེམས་དཔའ་
དཔལ་ཀུན་ནས་འཕགས་པའི་གཟི་བརྗིད་རྒྱལ་པོས་སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ལྟོས་ཤིག་
སེམས་ཅན་དམ་པ་ཡི། །ཡེ་ཤེས་དཀྱིལ་འཁོར་ཤིན་ཏུ་ཡངས། །དུས་དང་དུས་མིན་མཁྱེན་མཛད་ཅིང༌། །སེམས་ཅན་རྣམས་ལ་ཆོས་ཀྱང་སྟོན། །མུ་སྟེགས་ལྡན་པ་ཚོགས་འདུས་
པའི༑ ༑རྒོལ་བ་ཐམས་ཅད་རབ་ཏུ་འཇོམས། །སེམས་ཅན་བསམ་པ་ཇི་བཞིན་དུ། །རྣམ་པར་འཕྲུལ་པ་ཡོངས་སུ་སྟོན། །ཕྱོགས་ན་མི་བཞུགས་བདེ་གཤེགས་རྣམས། །སངས་རྒྱས་
ཡུལ་གྱི་རྗེས་མི་བཞུད། །ཚད་མེད་པ་དང་ཚད་ཡོད་ལས། །ཐུབ་པ་ཆེན་པོ་འདས་པ་མིན། །ཉི་མ་མཁའ་ལས་འགྲོ་བ་ནི། །ཉིན་བར་འགྲངས་པ་སྨོས་པ་བྱེད། །དེ་བཞིན་མཁྱེན་པས་
མཁས་སྟོན་པ། །དུས་གསུམ་ཆགས་པ་མེད་པས་བརྗོད། །ཟླ་བ་ཉེ་བའི་མཚན་མོ་ལ། །ཟླ་བའི་དཀྱིལ་འཁོར་འཕགས་པར་སྣང༌། །དེ་བཞིན་ཆོས་དཀར་ཡོངས་རྫོགས་པའི། །མགོན་པོ་
རྣམས་ཀྱང་མཐོང་བ་ཡིན། །བར་སྣང་ནམ་མཁའི་དབྱིངས་འདི་ལས། །ཉི་མའི་དཀྱིལ་འཁོར་རྒྱུ་བ་ནི། །གར་ཡང་ཐོགས་པ་མེད་པར་འགྲོ། །སངས་རྒྱས་རྣམ་འཕྲུལ་དེ་བཞིན་ནོ། །

45-1-57b

ཇི་ལྟར་ནམ་མཁའ་ཕྱོགས་རྣམས་ཀྱི། །ཞིང་རྣམས་ཀུན་ལ་མི་གནས་པ། །དེ་བཞིན་འཇིག་རྟེན་སྒྲོན་མ་ཡི། །སངས་རྒྱས་རྣམ་འཕྲུལ་ཤེས་པར་བྱ། །ཇི་ལྟར་ས་ནི་འཇིག་རྟེན་ན། །ལུས་ཅན་
ཀུན་གྱི་གནས་ཡིན་པས། །འཇིག་རྟེན་སྒྲོན་མའི་འཇིག་རྟེན་ན། །ཆོས་ཀྱི་འཁོར་ལོ་དེ་ལྟར་གནས། །ཇི་ལྟར་རླུང་ནི་ཆགས་མེད་པར། །མཁའ་ལ་མགྱོགས་པར་རབ་རྒྱུ་བ། །དེ་བཞིན་སངས་
རྒྱས་ཆོས་ཉིད་ཀྱང༌། །འཇིག་རྟེན་ཁམས་སུ་རབ་ཏུ་རྒྱུ། །ཇི་ལྟར་ཆུ་ཡི་ཕུང་པོ་ལ། །ཞིང་རྣམས་འགྲངས་པ་ཀུན་གནས་པ། །དེ་བཞིན་དུས་གསུམ་སངས་རྒྱས་ཀྱང༌། །ཡེ་ཤེས་ཚོགས་ལ་རབ་
ཏུ་གནས། །དེ་ནས་བྱང་ཆུབ་སེམས་དཔའ་དཔལ་གྱི་སྙིང་པོ་ཆགས་པ་མེད་པའི་རྒྱལ་པོས་སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་
འདི་དག་སྨྲས་སོ། །ཇི་ལྟར་རྡོ་རྗེ་རི་རབ་བྲག །ཟང་ཡག་ཤིན་ཏུ་མཐོ་ཡོད་པ། །དེ་ལྟར་འཇིག་རྟེན་ཀུན་སྐྱོབ་པའི། །སངས་རྒྱས་མངོན་པར་འཕགས་པས་མཐོ། །ཇི་ལྟར་རྒྱ་མཚོའི་ཆུ་ཆེན་
དག །ཚད་མེད་རྙོག་པ་མེད་པ་ལྟར། །སངས་རྒྱས་མཐོང་བའང་དེ་བཞིན་ཏེ། །འཇིག་རྟེན་ཀུན་གྱི་སྐོམ་པ་གཅོད། །རྒྱ་མཚོའི་ཆུ་ལས་འཕགས་པ་ཡི། །རི་བོ་རི་རབ་ཅི་འདྲ་བར། །དེ་བཞིན་
འཇིག་རྟེན་སྒྲོན་མ་ཡང༌། །ཆོས་ཀྱི་མཚོ་ལས་མངོན་པར་འཕགས། །རིན་ཆེན་ཀུན་གྱི་འབྱུང་གནས་ཀྱིས། །རྒྱ་མཚོ་རྒྱས་པ་ཇི་བཞིན་དུ། །རང་བྱུང་ཡེ་ཤེས་དེ་བཞིན་ཏེ། །མི་ཟད་སྐད་ཅིག་

45-1-58a

རབ་ཏུ་མཁྱེན། །མགོན་པོའི་ཡེ་ཤེས་ཤིན་ཏུ་ཟབ། །ཚད་མེད་དེ་བཞིན་བགྲང་དུ་མེད། །དེ་བས་སངས་རྒྱས་རྣམ་འཕྲུལ་བ། །བསམ་གྱིས་མི་ཁྱབ་ཚད་མེད་
སྟོན༑ ༑སྒྱུ་མའི་མཚན་ཉིད་སྟོན་པ་ཡི། །སྒྱུ་མཁན་མཁས་པ་ཅི་འདྲ་བ། །དེ་ལྟར་སངས་རྒྱས་མཁྱེན་དབང་ཡང༌། །རྣམ་པར་འཕྲུལ་བ་རབ་ཏུ་སྟོན། །ཡིད་བཞིན་ནོར་བུ་རྣམ་དག་
པ༑ ༑བསམ་དོན་རྫོགས་བྱེད་ཇི་ལྟ་བ། །དེ་བཞིན་བསམ་པ་དག་པ་ལ། །རྒྱལ་བ་སྨོན་ལམ་རྫོགས་པ་མཛད། །འོད་སྣང་གསལ་བ་བྱེད་པ་ཡི། །རིན་ཆེན་རྣམ་སྣང་ཇི་ལྟ་བ། །དེ་
ལྟར་ཐམས་ཅད་མཁྱེན་པ་དག །འགྲོ་བའི་བསམ་པ་གསལ་བར་མཛད། །ཇི་ལྟར་ཕྱོགས་ལ་མངོན་ལྟ་བའི། །རིན་ཆེན་ཟུར་བརྒྱད་རབ་གནས་པ། །དེ་བཞིན་ཆགས་མེད་
སྒྲོན་མ་ཡང༌། །ཆོས་དབྱིངས་རབ་ཏུ་སྣང་བ་མཛད། །ཆུ་དྭངས་རིན་ཆེན་འོད་གསལ་བ། །ཇི་ལྟར་དྲི་མེད་ཆུ་དྭངས་བྱེད། །དེ་བཞིན་སངས་རྒྱས་མཐོང་བས་ཀྱང༌། །འགྲོ་བའི་དབང་
པོ་དག་པར་འགྱུར། །དེ་ནས་བྱང་ཆུབ་སེམས་དཔའ་ཆོས་ཀྱི་དབྱིངས་སུ་སྨོན་ལམ་རབ་ཏུ་འཕྲུལ་བའི་ཟླ་བའི་རྒྱལ་པོས། །སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་
བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཕྱོགས་འདི་ཨིནྡྲ་ནཱི་ལ་ཡིས། །ཁ་དོག་མདོག་གཅིག་བྱས་པ་ལྟར། །སངས་རྒྱས་མཐོང་བས་སྐྱེ་དགུ་རྣམས། །དེ་བཞིན་

45-1-58b

བྱང་ཆུབ་མདོག་ཏུ་འགྱུར། །སངས་རྒྱས་རྡུལ་ཕྲན་རེ་རེ་ལ། །རྣམ་པར་འཕྲུལ་བ་སྣ་ཚོགས་རྣམས། །ཚད་ཀྱིས་གཞལ་དུ་མེད་པ་སྟོན། །བྱང་ཆུབ་སེམས་དཔའ་རྣམ་དག་མཛད། །དེ་ནི་རྨད་
བྱུང་ཤིན་ཏུ་ཟབ། །མཐའ་ཡས་བསྒྲུབ་པ་དགའ་བ་སྟེ། །བློ་ལྡན་ཡེ་ཤེས་ཡུལ་དེ་ལ། །འཇིག་རྟེན་རྣམས་ནི་འབབ་མི་ནུས། །བྱང་ཆུབ་སེམས་དཔའ་བསྒྲུབ་དོན་དུ། །བཀོད་པ་ཕུན་སུམ་
ཚོགས་པ་དང༌། །སངས་རྒྱས་ཚུལ་གྱིས་རྣམ་སྦྱངས་པའི། །ཆོས་ཀྱི་དབྱིངས་ལ་འཇུག་པ་སྟོན། །སངས་རྒྱས་ཞིང་རྣམས་བསམ་ཡས་པ། །བློ་ལྡན་བསྐོར་བའི་སངས་རྒྱས་ཀྱིས། །ཀུན་ནས་
གང་བར་གྱུར་པ་ཡང༌། །རྒྱལ་བ་དེ་ལ་སྟོན་པ་མཛད། །ཆོས་ཀུན་མངའ་སྒྱུར་སྟོན་པ་སྟེ། །ཤཱཀྱའི་ཁྱུ་མཆོག་སྐྱེས་པར་གྱུར། །དེ་ཡི་ཆོ་འཕྲུལ་ཚད་མེད་པ། །འདི་དག་རབ་ཏུ་བྱུང་བ་
ཡིན༑ ༑བརྟན་པའི་སྤྱོད་པ་སྣ་ཚོགས་རྣམས། །ཚད་མེད་རྣམ་པར་གཟིགས་གྱུར་ནས། །རྣམ་པར་འཕྲུལ་བ་མཐའ་ཡས་པ། །ཚད་མེད་གཟི་ཅན་སྟོན་པ་མཛད། །འཇིག་རྟེན་མགོན་པོ་
རྒྱལ་སྲས་རྣམས། །ཆོས་ཀྱི་དབྱིངས་ལ་སློབ་པ་མཛད། །ཆོས་རྣམས་ཐམས་ཅད་ཡོངས་ལ་ཡང༌། །ཆགས་མེད་ཡེ་ཤེས་སྤྱོད་ཡུལ་འགྱུར། །སྐྱེས་བུ་དབང་པོའི་བྱིན་རླབས་ཀྱིས། །ཆོ་
འཕྲུལ་བརྒྱ་དང་རབ་ལྡན་ཞིང༌། །འཇིག་རྟེན་ཐམས་ཅད་རྣམ་སྦྱོང་བའི། །ཆོས་ཀྱི་འཁོར་ལོ་རབ་ཏུ་བསྐོར། །སེམས་ཅན་གཙོ་བོའི་ཡུལ་ལ་ཡང༌། །ཡེ་ཤེས་དཀྱིལ་འཁོར་ཡོངས་

45-1-59a

སྦྱངས་ཤིང༌། །ཤེས་རབ་ཆེན་པོའི་ཀླུ་ཆེན་རྣམས། །འཇིག་རྟེན་ཐམས་ཅད་འགྲེལ་བར་འགྱུར། །དེ་ནས་བྱང་ཆུབ་སེམས་དཔའ་ཆོས་ཀྱི་དོན་གྱི་བློ་གྲོས་
གཟི་བརྗིད་རྒྱལ་པོས། བཅོམ་ལྡན་འདས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །དྲང་སྲོང་དམ་པའི་མཆོག་
རྣམས་ཀྱི། །དུས་གསུམ་ཉན་ཐོས་གང་བྱུང་བ། །དེ་དག་ཀུན་གྱིས་བདེ་གཤེགས་ཀྱི། །གཤེགས་ཐབས་འཇོག་འདེག་མི་ཤེས་སོ། །དུས་གསུམ་མ་ལུས་ཐམས་ཅད་ཀྱི། །མ་
ནོར་རང་རྒྱལ་གང་བྱུང་བ། །དེ་དག་གིས་ཀྱང་མགོན་པོ་ཡི། །གཤེགས་ཐབས་འཇོག་འདེག་མི་རིག་གོ །མ་རིག་མུན་པས་བསྒྲིབས་པ་རྣམས། །ཁྱི་ལྟར་ལྟོང་ལ་བརྒྱུས་པ་ཡི། །
སེམས་ཅན་དེ་འདྲ་ཀུན་གྱིས་ནི། །མགོན་པོ་མི་ཤེས་སྨོས་མི་དགོས། །རྒྱལ་བ་ཚད་མས་གཞལ་བ་མིན། །དེ་ནི་ཤེས་པར་མི་ནུས་ཏེ། །སངས་རྒྱས་ཆགས་མེད་ཡེ་ཤེས་ཅན། །ཚིག་
གི་ལམ་ལས་ཤིན་ཏུ་འདས། །ཟླ་བ་ཉ་རྒྱས་འོད་མངའ་བ། །བརྟན་པ་མཚན་གྱིས་རྣམ་པར་བྲིས། །དེ་ནི་བསྐལ་པ་དཔག་ཡས་པར། །རྣམ་འཕྲུལ་ཐོག་མེད་སྤྱོད་པ་མཛད། །ཚུལ་
སྒོ་རེ་རེས་སངས་རྒྱས་ལ། །ཤིན་ཏུ་མཉམ་གཞག་བསམས་བྱས་ཀྱང༌། །བསྐལ་པ་བྱེ་བ་བསམ་ཡས་པ། །བརྗོད་དུ་མེད་པ་ཟད་འགྱུར་གྱི། །རང་བྱུང་རྣམས་ཀྱི་ཡོན་ཏན་ལས། །ཕྱོགས་

45-1-59b

གཅིག་ཆ་ཡི་མཐར་མི་ཕྱིན། །སངས་རྒྱས་དེ་ཡི་ཞལ་བལྟས་ཀྱང༌། །སངས་རྒྱས་ཆོས་ནི་བསམ་མི་ཁྱབ། །གང་ཞིག་དེ་ལ་སྨོན་བྱེད་ཅིང༌། །གང་ཞིག་ཡིད་ཀྱིས་དགའ་མོས་པ། །དེ་དག་ཀུན་ཀྱང་
དེ་འདྲ་བའི། །སྤྱོད་ཡུལ་བལྟ་དཀའ་འཐོབ་པར་འགྱུར། །བསོད་ནམས་ཡེ་ཤེས་མཐའ་ཡས་ཤིང༌། །ཚོགས་ཆེན་ཡངས་པས་རྣམ་གནོན་ལ། །དྲི་མེད་བློ་ལྡན་སེམས་གནས་པ། །དེ་དག་
འདི་ཡི་ཚུལ་ལ་འཇུག །དེ་དག་སྨོན་ལམ་རྒྱ་ཆེ་བས། །སེམས་དང་སྡོམ་པ་རྒྱ་ཆེ་སྟེ། །རྒྱལ་བའི་སྤྱོད་ཡུལ་ཐོབ་གྱུར་ཅིང༌། །བྱང་ཆུབ་རྒྱ་ཆེན་གནོན་པར་འགྱུར། །དེ་ནས་བྱང་ཆུབ་སེམས་དཔའ་
བདུད་ཀྱི་དཀྱིལ་འཁོར་རྣམ་པར་འཐོར་བའི་ཡེ་ཤེས་རྒྱལ་མཚན་གྱི་རྒྱལ་པོས། སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་
སྨྲས་སོ༑ ༑ཆགས་མེད་ཡེ་ཤེས་སྐུ་མངའ་བས། །རང་བྱུང་རྣམས་ནི་སྐུ་མེད་དེ། །བསམ་ཡས་ཡེ་ཤེས་ཡུལ་མངའ་བས། །དེ་དག་བསམ་པར་མི་ནུས་སོ། །འཕྲིན་ལས་དཀར་པོ་བསམ་
ཡས་པས། །སངས་རྒྱས་སྐུ་རབ་བསྒྲུབ་པའི་ཕྱིར། །དེ་ལ་འཇིག་རྟེན་གསུམ་མི་འགོ །མཚན་དང་དཔེ་བྱད་བཟང་པོས་མཛེས། །ཆོས་ཀྱི་དབྱིངས་ཀྱིས་རྣམ་སྦྱངས་པས། །འཇིག་རྟེན་ཀུན་
ཏུ་སྣང་བ་མཛད། །སངས་རྒྱས་བྱང་ཆུབ་སྒོ་ཡིན་ཏེ། །ཡེ་ཤེས་ཀུན་གྱི་གནས་ཆེན་ནོ། །ཆགས་པ་ཐམས་ཅད་རྣམ་སྤངས་པས། །རྡུལ་མེད་སྤྲོས་པ་མི་མངའ་འོ། །ཡེ་ཤེས་འོད་ཟེར་རབ་

45-1-60a

འགྱེད་པས། །འཇིག་རྟེན་ཀུན་ཏུ་ཉི་མ་འདྲ། །ཁམས་གསུམ་ཐམས་ཅད་རྣམ་སྦྱོང་བས། །སྲིད་པའི་འཇིགས་པ་རྣམ་པར་གཅོད། །བྱང་ཆུབ་སེམས་དཔའ་
སྒྲུབ་པ་མཛད། །བྱང་ཆུབ་འབྱུང་གནས་དེ་བཞིན་ནོ། །ཁ་དོག་མཐའ་ཡས་སྟོན་མཛད་ཀྱང༌། །ཁ་དོག་ཀུན་ལ་གནས་པ་མེད། །སེམས་ཅན་ཀུན་གྱིས་བསམ་ཡས་པའི། །ཁ་དོག་
ཚད་མེད་ཡོངས་སུ་སྟོན། །སྐད་ཅིག་གཅིག་ལ་སངས་རྒྱས་ཀྱིས། །བྱང་ཆུབ་བསམ་ཡས་སྦྱངས་པས་ན། །དེ་ཡི་ཡེ་ཤེས་མཐར་ཕྱིན་པར། །བརྟག་པར་སུས་ཀྱང་མི་ནུས་སོ། །ཡེ་
ཤེས་བརྟན་པ་ཟད་མི་ཤེས། །རང་བཞིན་རྣམ་པར་འགྱུར་བ་མེད། །དེ་ལ་དུས་གསུམ་རྒྱལ་བ་ཀུན། །སྐད་ཅིག་གཅིག་གིས་རབ་ཏུ་བརྗོད། །རྟག་པར་ལས་གཞན་ཡོངས་བཏང་
སྟེ༑ ཤེས་ལྡན་བྱང་ཆུབ་དོན་གཉེར་བས། །སེམས་ལ་སེམས་ཤེས་བྱ་བར་ཡང༌། །དེ་ལ་སེམས་སྐྱེ་མེད་པར་བསམ། །གང་གིས་སངས་རྒྱས་བསྐྱེད་པ་ཡི། །སངས་རྒྱས་ཆོས་རྣམས་
བསམ་མི་ཁྱབ། །དེ་དག་བརྗོད་པའི་ཡུལ་མ་ཡིན། །ཤིན་ཏུ་ཟབ་པས་ཚིག་ལམ་སྤངས། །དེ་ནས་བྱང་ཆུབ་སེམས་དཔའ་རྣམ་པར་སྣང་མཛད་ཀྱི་སྨོན་ལམ་དཔལ་གྱི་རྒྱལ་མཚན་
གྱིས༑ སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །དྲན་པ་རྨོངས་མེད་དག་པ་རྣམས། །ཆོས་འཛིན་ཤིན་ཏུ་

45-1-60b

ངེས་རྟགས་ཤིང༌། །བློ་གྲོས་བསམ་གྱིས་མི་ཁྱབ་ལ། །བྱང་ཆུབ་རྒྱ་མཚོ་མི་ཟད་པ། །དེ་དག་ཡིད་ནི་འདི་ལ་ངེས། །དེ་དག་སྤྱོད་པའི་སྤྱོད་ཡུལ་ཡིན། །དེ་དག་ཤེས་པ་འདིར་མི་གཡོ། །དེ་དག་
འདི་ལ་ཐེ་ཚོམ་འཆད། །དེ་དག་སྐྱོ་བར་མི་འགྱུར་ཏེ། །དེ་དག་ཡིད་ཀྱང་ཞུམ་མི་འགྱུར། །སངས་རྒྱས་ཆོས་ལ་རབ་གཞོལ་བར། །དེ་དག་སེམས་ཀྱང་རབ་ཏུ་འབྱུང༌། །དེ་དག་དད་པ་རྟིང་
ཚུགས་ཤིང༌། །ཡང་དག་འཕགས་པ་རབ་ཏུ་སྐྱེ། །དམིགས་མེད་གནས་པ་མེད་པ་ཡི། །ཡེ་ཤེས་འདི་ལ་དེ་དག་དགའ། །བསྐལ་པ་བྱེ་བར་བསགས་པ་ཡི། །ཡོངས་སུ་རྫོགས་པ་དགེ་
བའི་ཆོས། །ཡེ་ཤེས་འདི་འདོད་མཚུངས་མེད་པ། །དེ་དག་ཐམས་ཅད་ཡོངས་སུ་བསྔོ། །འཁོར་བའི་ནང་ན་རྣམ་རྒྱུ་ཡང༌། །འཁོར་བ་དག་ལ་གནས་པ་མིན། །སངས་རྒྱས་ཆོས་རྣམས་
རབ་རྟོགས་པས། །སངས་རྒྱས་ཡུལ་ལ་རབ་ཏུ་རྩེ། །སེམས་ཅན་ཁམས་ན་ཇི་སྙེད་དུ། །འཇིག་རྟེན་ཕུན་སུམ་ཚོགས་རྒྱུ་བ། །དེ་དག་ཐམས་ཅད་བརྟན་པས་སྤངས། །སངས་རྒྱས་ཕུན་སུམ་
ཚོགས་ལ་གནས། །སངས་རྒྱས་རྟག་ཏུ་འབྱུང་གྱུར་ཀྱང༌། །འཇིག་རྟེན་དོན་མེད་རབ་ཏུ་གནས། །ཆགས་མེད་སྤྱོད་པ་དེ་དག་ནི། །རྟག་ཏུ་སེམས་ཅན་དོན་ལ་གནས། །དེ་དག་སྤྱོད་པ་མཚུངས་
མེད་དེ༑ ༑ལུས་ཅན་ཀུན་གྱིས་བསམ་མི་ཁྱབ། །འཇིག་རྟེན་བདེ་བ་ཀུན་སེམས་པས། །དེ་དག་སྡུག་བསྔལ་རྣམ་པར་བཟློག །འཇིག་རྟེན་ཀུན་ལ་སྙིང་བརྩེ་ཞིང༌། །བྱང་ཆུབ་ཡེ་ཤེས་རྣམ་

45-1-61a

དག་པས། །དེ་དག་འཇིག་རྟེན་སྣང་བར་གྱུར། །འཇིག་རྟེན་ཐམས་ཅད་རབ་ཏུ་འགྲེལ། །དེ་ནས་བྱང་ཆུབ་སེམས་དཔའ་སྒྲིབ་པ་ཐམས་ཅད་རྣམ་པར་འཐོར་བའི་
རྒྱལ་པོས། སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །བསྐལ་པ་བྱེ་བ་ཕྲག་བརྒྱར་ཡང༌། །སངས་རྒྱས་སྒྲ་ནི་
རབ་དཀོན་ན། །ཐེ་ཚོམ་ཐམས་ཅད་གཅོད་པ་ཡི། །དམ་པ་མཐོང་བ་ཅི་ཞིག་སྨོས། །ཆོས་ཀུན་ཐུགས་སུ་ཆུད་རྟོགས་པ། །འཇིག་རྟེན་གསུམ་པོའི་བསོད་ནམས་སྟེགས། །སེམས་ཅན་
ཐམས་ཅད་རྣམ་སྦྱོང་བའི། །འཇིག་རྟེན་སྒྲོན་མ་མཐོང་གིས་དགའ། །སེམས་ཅན་གཙོ་བོ་མ་སྨད་པའི། །གཟུགས་ཀྱི་སྐུ་ནི་མཐོང་གྱུར་ན། །བསྐལ་པ་བྱེ་བ་ཁྲག་ཁྲིག་ཏུ། །ངོམས་
ཤིང་ཚིམ་པ་སྐྱེར་མི་བཏུབ། །མི་ཡི་དབང་པོའི་སྐུ་གཟུགས་ལ། །རྒྱལ་བའི་སྲས་རྣམས་བལྟ་བལྟ་ཞིང༌། །རང་གི་དགེ་བ་ཆགས་མེད་པ། །གཞན་དོན་བརྩོན་པ་བྱང་ཆུབ་བསྔོ། །ཐུབ་
པ་ཆེན་པོའི་གཟུགས་ཀྱི་སྐུ། །དེ་ལས་ཐ་དད་ཡང་དག་ཤེས། །ཆགས་མེད་ཡེ་ཤེས་འབྱུང་འགྱུར་བས། །དེ་ནི་སངས་རྒྱས་བྱང་ཆུབ་སྒོ། །སེམས་ཅན་བསམ་ཡས་ཚད་མེད་པ། །སྣང་
བས་མཛད་དེ་ཐེག་ཆེན་ལ། །བཙུད་ནས་ཐུབ་པ་ཆེན་པོའི་མཆོག །བྱང་ཆུབ་དམ་པར་ལུང་ཡང་སྟོན། །བསོད་ནམས་ཆེན་པོའི་རང་བཞིན་ཞིང༌། །ཡེ་ཤེས་དཀྱིལ་འཁོར་ཤར་ཅིང་

45-1-61b

འབྱུང༌། །འཇིག་རྟེན་ཚད་མེད་ཀུན་ཏུ་སྣང༌། །བསོད་ནམས་ཕུང་པོ་རྣམ་འཕེལ་མཛད། །སྡུག་བསྔལ་དྲ་བ་རབ་ཏུ་གཅོད། །ཡེ་ཤེས་ཕུང་པོ་རྣམ་པར་སྦྱོང༌། །གང་གིས་རྒྱལ་བ་བསྙེན་བཀུར་
པ༑ ༑དེ་དག་ངན་སོང་འཇིགས་པ་མེད། །རྐང་གཉིས་དམ་པ་མཐོང་གྱུར་ན། །ཤིན་ཏུ་ཡངས་པའི་སེམས་སྐྱེ་སྟེ། །འོད་སྣང་གསལ་བའི་ཤེས་རབ་མཐུ། །གྲངས་མེད་པ་ཡང་སྐྱེ་བར་འགྱུར། །
སངས་རྒྱས་སྐྱེས་བུའི་མཆོག་མཐོང་ཞིང༌། །བྱང་ཆུབ་དམ་པར་ངེས་པར་འགྱུར། །དེ་བཞིན་གཤེགས་པར་འགྱུར་བྱ་ཞེས། །དེ་དག་ཀུན་ཀྱང་ངེས་པར་སེམས། །དེ་ནས་བྱང་ཆུབ་སེམས་
དཔའ་ཆོས་ཀྱི་དབྱིངས་ཀྱི་སྨོན་ལམ་གྱི་གཞི་རབ་ཏུ་རྟོགས་པས། སངས་རྒྱས་ཀྱི་བྱིན་གྱི་རླབས་ཀྱིས་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཡོན་ཏན་མཐའ་ཡས་ཕུན་ལྡན་པ། །ཤཱཀྱའི་
ཁྱུ་མཆོག་ཐུབ་མཐོང་ནས། །ཡོངས་སུ་བསྔོ་བ་བྱེད་པའི་སེམས། །ཐེག་པ་ཆེ་ལ་རྣམ་པར་འདག །སེམས་ཅན་ཀུན་གྱི་དོན་གྱི་ཕྱིར། །ཐུགས་རྗེ་མངའ་བ་བརྟན་པའི་རྣམས། །ཆོས་ཀྱི་འཁོར་
ལོ་བསྐོར་མཛད་པ། །དེ་བཞིན་གཤེགས་པ་འབྱུང་བར་འགྱུར། །བསྐལ་པ་ཁྲག་ཁྲིག་ཕྲག་བརྒྱར་ཡང༌། །སེམས་ཅན་དོན་ལ་བརྩོན་མཛད་པའི། །སངས་རྒྱས་རྣམས་ལ་ལུས་ཅན་རྣམས། །
ཀུན་གྱིས་ལན་གླན་ཅིས་ཀྱང་ནུས། །ངན་སོང་གསུམ་པོ་མི་བཟད་པར། །བསྐལ་པ་བྱེ་བར་བཙོས་བླ་ཡི། །ཆགས་པ་ཐམས་ཅད་ཟློག་མཛད་པའི། །སྟོན་པ་མི་མཐོང་མ་ཡིན་ནོ། །སེམས་ཅན་

45-1-62a

ཀུན་གྱི་རྒྱུད་རྣམས་ན། །སྡུག་བསྔལ་ཕུང་པོ་ཅི་ཡོད་པ། །མ་ལུས་ཉམས་སུ་བཟོད་ནུས་ཀྱི། །སངས་རྒྱས་མི་མཐོང་མ་ཡིན་ནོ། །འཇིག་རྟེན་འདི་དག་ཐམས་
ཅད་ན། །ཐ་དད་ངན་སོང་རྒྱུད་ཡོད་པ། །དེ་དག་ཡུན་རིང་གནས་བླ་ཡི། །སངས་རྒྱས་མི་ཐོས་མ་ཡིན་ནོ། །སེམས་ཅན་དམྱལ་བ་རེ་རེར་ཡང༌། །བསྐལ་པ་ཚད་མེད་གནས་བླ་ཡི། །མཐའ་
ཡས་རྒྱལ་བས་བརྙེས་པ་ཡི། །བྱང་ཆུབ་མཆོག་ལས་རིང་གནས་མིན། །ཅི་ཞིག་ཕྱིར་ནི་ངན་སོང་དུ། །ཡུན་རིང་གནས་པར་འདོད་ཅེ་ན། །རྒྱལ་བའི་དབང་པོ་མཐོང་བ་ནི། །ཡེ་ཤེས་
འཕེལ་བའི་རྒྱུར་འགྱུར་ཕྱིར། །རྒྱལ་བ་འཇིག་རྟེན་མཆོག་མཐོང་ན། །སྡུག་བསྔལ་ཐམས་ཅད་འཆད་པར་འགྱུར། །རྫོགས་པའི་སངས་རྒྱས་སྤྱོད་ཡུལ་གྱི། །ཡེ་ཤེས་ཁོང་དུ་ཆུད་
པ་འབྱུང༌། །སངས་རྒྱས་མི་ཡི་མཆོག་མཐོང་ཞིང༌། །སྒྲིབ་པ་ཐམས་ཅད་ཟད་པར་འགྱུར། །བྱང་ཆུབ་གང་གིས་འཐོབ་པ་ཡི། །བསོད་ནམས་ཚད་མེད་འཕེལ་བར་འགྱུར། །སངས་
རྒྱས་མཐོང་བས་སེམས་ཅན་རྣམས། །ཐེ་ཚོམ་ཡིད་གཉིས་ཆད་པར་འགྱུར། །འཇིག་རྟེན་འདས་དང་འཇིག་རྟེན་གྱི། །བསམ་པའང་ཡོངས་སུ་རྫོགས་པར་འགྱུར། །དེ་ནས་བྱང་ཆུབ་
སེམས་དཔའ་སེམས་དཔའ་ཆེན་པོ་ཀུན་ཏུ་བཟང་པོས་བྱང་ཆུབ་སེམས་དཔའི་ཚོགས་ཐམས་ཅད་ལ་རྣམ་པར་བལྟས་ཏེ། དེ་བཞིན་གཤེགས་པའི་ཏིང་ངེ་འཛིན་སེང་གེ་རྣམ་པར་བསྒྱིངས་

45-1-62b

པ་འདི་ཉིད་དེ་བས་ཀྱང་རྣམ་པར་དབྱེ་བ་དང༌། རྒྱ་ཆེར་བརྗོད་པ་དང༌། གསལ་བར་བྱ་བ་དང༌། རབ་ཏུ་བརྗོད་པ་དང༌། ཡང་དག་པར་བསྟན་པ་དང༌། ཤིན་ཏུ་སྣང་བར་བྱ་བ་དང༌། རབ་ཏུ་གསལ་
བར་བྱ་བ་དང༌། མན་ངག་བསྟན་པའི་ཕྱིར་ཆོས་ཀྱི་དབྱིངས་ཀྱི་ཚུལ་ནམ་མཁའི་དབྱིངས་དང་མཉམ་པས་དུས་གསུམ་མཉམ་པ་ཉིད་དང༌། ཆོས་ཀྱི་དབྱིངས་མཉམ་པ་ཉིད་དང༌། སེམས་ཅན་
གྱི་ཁམས་མཉམ་པ་ཉིད་དང༌། འཇིག་རྟེན་ཐམས་ཅད་མཉམ་པ་ཉིད་དང༌། ལས་ཀྱི་རྒྱུད་ཐམས་ཅད་མཉམ་པ་ཉིད་དང༌། སེམས་ཅན་གྱི་བསམ་པ་མཉམ་པ་ཉིད་དང༌། སེམས་ཅན་གྱི་
མོས་པ་མཉམ་པ་ཉིད་དང༌། ཆོས་ཀྱི་སྣང་བ་མཉམ་པ་ཉིད་དང༌། སེམས་ཅན་ཡོངས་སུ་སྨིན་པར་བྱ་བའི་དུས་མཉམ་པ་ཉིད་དང༌། འགྲོ་བ་ཐམས་ཅད་ཀྱི་དབང་པོ་མཉམ་པ་ཉིད་ཀྱིས་དེ་
བཞིན་གཤེགས་པའི་ཏིང་ངེ་འཛིན་སེང་གེ་རྣམ་པར་བསྒྱིངས་པ་འདི་ཉིད། བྱང་ཆུབ་སེམས་དཔའ་དེ་དག་ལ་བསྟན་པའི་ཚུལ་བཅུས་ཡང་དག་པར་རབ་ཏུ་སྟོན་ཏེ། བཅུ་གང་ཞེ་ན། འདི་
ལྟ་སྟེ༑ ཆོས་ཀྱི་དབྱིངས་ཐམས་ཅད་དུ་གཏོགས་པའི་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་རྣམས་ལ། སངས་རྒྱས་གཅིག་ནས་གཅིག་ཏུ་བརྒྱུད་པ་བསྟན་པ་དང༌། འདི་ལྟ་སྟེ། ནམ་
མཁའི་དབྱིངས་ཀྱིས་ཀླས་པའི་སངས་རྒྱས་ཀྱི་ཞིང་ཐམས་ཅད་དུ་ཕྱི་མའི་མཐའི་མུར་ཐུག་པའི་བསྐལ་པར་དེ་བཞིན་གཤེགས་པའི་ཡོན་ཏན་རྗེས་སུ་བརྗོད་པ་བསྟན་པ་དང༌། འདི་ལྟ་སྟེ་

45-1-63a

སངས་རྒྱས་ཀྱི་ཞིང་ཐམས་ཅད་དུ་དེ་བཞིན་གཤེགས་པ་ཡོངས་སུ་སྐྱེ་བ་དང༌། མཐའ་དང་དབུས་མེད་པའི་མངོན་པར་རྫོགས་པའི་བྱང་ཆུབ་ཀྱི་སྒོ་རྒྱ་མཚོ་ཡོངས་
སུ་བརྗོད་ཅིང་བསྟན་པ་དང༌། འདི་ལྟ་སྟེ། ནམ་མཁའི་དབྱིངས་ཀྱིས་ཀླས་པའི་སངས་རྒྱས་ཀྱི་ཞིང་གི་དེ་བཞིན་གཤེགས་པའི་འཁོར་གྱི་དཀྱིལ་འཁོར་གྱི་བྱང་ཆུབ་སེམས་དཔའི་དགེ་
འདུན་སྙིང་པོ་བྱང་ཆུབ་ལ་མངོན་དུ་གྱུར་པའི་གནས་བསྟན་པ་དང༌། འདི་ལྟ་སྟེ། དུས་གསུམ་གྱི་སངས་རྒྱས་ཀྱི་སྐུ་དང་འདྲ་བར་སྤྲུལ་པ། བ་སྤུའི་སྒོ་ཐམས་ཅད་ནས་སེམས་སྐད་ཅིག་
ལ་རབ་ཏུ་དགྱེ་ཞིང་ཆོས་ཀྱི་དབྱིངས་རྒྱས་པར་དགང་བ་བསྟན་པ་དང༌། འདི་ལྟ་སྟེ། ཕྱོགས་རྒྱ་མཚོ་ཐམས་ཅད་དུ་སངས་རྒྱས་ཀྱི་ཞིང་རྒྱ་མཚོ་གཞི་མཉམ་པར་བྱིན་གྱིས་བརླབ་ཅིང༌། ལུས་
གཅིག་གིས་རྒྱས་པར་དགང་བ་བསྟན་པ་དང༌། འདི་ལྟ་སྟེ། དམིགས་པའི་གཞི་ཐམས་ཅད་ལ་སངས་རྒྱས་ཀྱིས་རྣམ་པར་སྤྲུལ་པ་དུས་གསུམ་ཐམས་ཅད་ཡང་དག་པར་གཞོལ་བར་
འགྱུར་བའི་བྱིན་གྱི་རླབས་ཡང་དག་པར་བསྟན་པ་དང༌། འདི་ལྟ་སྟེ། ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་རྣམས་ལ། དུས་གསུམ་གྱི་ཞིང་གཅིག་ནས་གཅིག་ཏུ་བརྒྱུད་པའི་སངས་རྒྱས་
ཀྱི་རྣམ་པར་འཕྲུལ་པ་དང༌། བསྐལ་པ་རྒྱ་མཚོ་ཡོངས་སུ་བཤད་ཅིང་བསྟན་པ་དང༌། འདི་ལྟ་སྟེ། དུས་གསུམ་གྱི་སངས་རྒྱས་ཀྱི་སྨོན་ལམ་རྒྱ་མཚོ་ཐམས་ཅད་བ་སྤུའི་སྒོ་ཐམས་ཅད་ནས་

45-1-63b

རབ་ཏུ་བརྗོད་པ་ཕྱི་མའི་མཐར་བྱིན་གྱིས་བརླབས་པས། བྱང་ཆུབ་སེམས་དཔའ་ཡང་དག་པར་འབྱུང་བ་བསྟན་པ་དང༌། འདི་ལྟ་སྟེ། ཆོས་ཀྱི་དབྱིངས་དང་མཉམ་པའི་སེང་གེའི་ཁྲི་དང༌།
བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དང༌། བྱང་ཆུབ་སེམས་དཔའི་སྙིང་པོའི་རྒྱན་ཐ་མི་དད་པ་དང༌། ཆོས་ཀྱི་འཁོར་ལོ་རྣམ་པ་ཐ་དད་པ་རབ་ཏུ་བསྐོར་པ་ཕྱི་མའི་མཐར་
བྱིན་གྱིས་བརླབ་པ་བསྟན་པའོ། །ཀྱེ་རྒྱལ་བའི་སྲས། དེ་ལྟར་སེང་གེ་རྣམ་པར་བསྒྱིངས་པའི་ཏིང་ངེ་འཛིན་འདི་ལ་བསྟན་པ་བཅུ་པོ་འདི་དག་ལ་སོགས་པ་ཤིན་ཏུ་བསྟན་པ། སངས་རྒྱས་
རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དེ། ཀྱེ་རྒྱལ་བའི་སྲས་དག །དེ་ནི་དེ་བཞིན་གཤེགས་པའི་ཡེ་ཤེས་ཀྱི་སྤྱོད་ཡུལ་ལོ། །དེ་ནས་བྱང་ཆུབ་སེམས་དཔའ་ཀུན་ཏུ་
བཟང་པོས། དེ་བཞིན་གཤེགས་པའི་ཏིང་ངེ་འཛིན་ཆེན་པོ་སེང་གེ་རྣམ་པར་བསྒྱིངས་པ་འདི་ཉིད་ཀྱི་དོན་གྱི་ཕྱོགས་བསྟན་པའི་ཕྱིར། སངས་རྒྱས་ཀྱི་བྱིན་གྱི་རླབས་ཀྱིས་དེ་བཞིན་གཤེགས་
པའི་ཞལ་དུ་བལྟ་ཞིང༌། འཁོར་གྱི་དཀྱིལ་འཁོར་རྒྱ་མཚོ་ཐམས་ཅད་ལ་རྣམ་པར་བལྟས་ནས། སངས་རྒྱས་ཀྱི་ཡུལ་བསམ་གྱིས་མི་ཁྱབ་པ་དང༌། དེ་བཞིན་གཤེགས་པའི་ཏིང་ངེ་
འཛིན་གྱི་རྣམ་པར་འཕྲུལ་པ་མཐའ་དད་དབུས་མེད་པ་ལ་རྣམ་པར་བལྟས་ཏེ། འཇིག་རྟེན་གྱི་ཁམས་བསམ་གྱིས་མི་ཁྱབ་པར་ཡང་དག་པར་གཞོལ་པ་ལ་རྣམ་པར་བལྟས་ནས། ཡེ་ཤེས་

45-1-64a

བསམ་གྱིས་མི་ཁྱབ་པའི་སྒྱུ་མའི་ཆོས་ཉིད་ལ་རྣམ་པར་བལྟས་ཏེ། དུས་གསུམ་གྱི་སངས་རྒྱས་མཉམ་པ་ཉིད་བསམ་གྱིས་མི་ཁྱབ་པ་ལ་རྣམ་པར་བལྟས་
ནས་མཐའ་དང་དབུས་མེད་པའི་ངག་གི་ལམ་དང༌། ངེས་པའི་ཚིག་དང༌། ཆོས་ཀྱི་ཚུལ་ཐམས་ཅད་ལ་རྣམ་པར་བལྟས་ཏེ། དེའི་ཚེ་ཚིག་སུ་བཅད་པ་འདི་དག་སྨྲས་སོ། །པ་སྤུ་
གཅིག་ལ་རྒྱ་མཚོ་རྒྱལ་བའི་ཞིང༌། །ཞིང་ཀུན་ཤིན་ཏུ་ཕྲ་བའི་རྡུལ་དང་མཉམ། །དེ་ནི་སངས་རྒྱས་བྱང་ཆུབ་སེམས་དཔའི་འཁོར། །ཀུན་གྱིས་ཡོངས་བསྐོར་སངས་རྒྱས་གདན་ལ་
བཞུགས། །སྤུ་གཅིག་རྩེ་ལ་ཞིང་མང་རྒྱ་མཚོའི་རྣམས། །སྙིང་པོ་བྱང་ཆུབ་པདྨོའི་གདན་གནས་པས། །ཆོས་དབྱིངས་རྒྱ་ཆེན་ཡོངས་སུ་རྒྱས་བཀང་ཞིང༌། །ཤིང་དྲུང་དམ་པ་ཀུན་ན་
མགོན་པོ་སྣང༌། །ཞིང་རྣམས་ཀུན་གྱི་རྡུལ་ཕྲན་རབ་མང་སྙེད། །རྒྱལ་བ་སྤུ་རྩེ་གཅིག་ལ་ཡོངས་བཞུགས་པ། །བྱང་ཆུབ་སེམས་དཔའི་འཁོར་གྱིས་ཡོངས་སུ་བསྐོར། །ཀུན་ཀྱང་
བཟང་པོའི་སྤྱོད་པ་སྟོན་པ་མཛད། །ཞིང་མཆོག་གཅིག་ན་རྒྱལ་བ་བཞུགས་གྱུར་ཀྱང༌། །བྱང་ཆུབ་སེམས་དཔའི་སྤྲིན་མང་མི་ཟད་པ། །དེ་དག་ཕྱོགས་བཅུ་མ་ལུས་ཐམས་ཅད་ནས། །
རབ་འབྱམས་ཞིང་ཀུན་བཀང་ཞིང་ཀུན་ཀྱང་འོང༌། །ཞིང་རྣམས་བྱེ་བའི་རྡུལ་ཕྲན་མཉམ་པ་ཡི། །བྱང་ཆུབ་སེམས་དཔའ་ཡོན་ཏན་རྒྱ་མཚོ་འོད། །ཕྱོགས་བཅུའི་ཆོས་དབྱིངས་རྒྱས་

45-1-64b

པར་ཀུན་བཀང་ཞིང༌། །སྟོན་པ་དེ་ལ་ཀུན་ཀྱང་འཁོར་ནས་ལྡང༌། །ཞིང་རྣམས་ཀུན་ཏུ་གཟུགས་བརྙན་རབ་ཏུ་སྟོན། །ཆོས་ཀྱི་རྒྱལ་པོ་རྒྱལ་བའི་ཡེ་ཤེས་མཚོ། །དེ་དག་ཀུན་ཀྱང་བཟང་པོའི་
སྤྱོད་ལ་གནས། །སངས་རྒྱས་ཀུན་གྱི་འཁོར་དུ་ཉེ་བར་འདོང༌། །རབ་འབྱམས་ཞིང་རྣམས་ཀུན་ན་འཁོད་སྤྱོད་ཅིང༌། །བྱང་ཆུབ་སེམས་དཔའི་དགའ་བ་རབ་གནས་ཏེ། ཆོས་ཀྱི་སྤྲིན་མཉན་
དཔའ་བོ་དེ་དག་ནི། །ཞིང་གཅིག་ཏུའང་བསྐལ་པ་བྱེ་བར་སྤྱོད། །བྱང་ཆུབ་སེམས་དཔའི་སྤྱད་པ་སྤྱོད་པ་བྱེད། །ཆོས་ཀྱི་གངས་ཆེན་མཚོ་སྤྱོད་རྣམ་པར་སྣང༌། །སྨོན་ལམ་རྒྱ་མཚོ་ཀུན་ལ་རབ་
ཏུ་འཇུག །དེ་དག་སངས་རྒྱས་ས་ཡི་སྤྱོད་ཡུལ་གནས། །རྒྱལ་བའི་ཆོས་རྣམས་གཞན་དང་གཞན་བྱུང་བའི། །དེ་དག་ཀུན་ཏུ་བཟང་པོའི་སྤྱོད་པ་ཤེས། །སངས་རྒྱས་ཡོན་ཏན་ལེགས་པ་རྒྱ་
མཚོ་དང༌། །རྣམ་པར་འཕྲུལ་པ་རྒྱ་ཆེན་ཡངས་ལ་འཇུག །བདེ་གཤེགས་ཆོས་དབྱིངས་ཀུན་ཏུ་རྒྱས་བཀང་ཞིང༌། །ཞིང་རྣམས་ཀུན་གྱི་རྡུལ་ཕྲན་ཇི་སྙེད་པའི། །སྐུ་ཡི་སྤྲིན་རྣམས་རྟག་ཏུ་འགྱེད་
མཛད་ཅིང༌། །ཆོས་ཀྱི་ཆར་གྱིས་བྱང་ཆུབ་རབ་ལ་དགོད།།    །།བམ་པོ་བརྒྱད་ཅུ་རྩ་བརྒྱད་པ། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་དེ་དག་སངས་རྒྱས་ཀྱི་ཏིང་ངེ་འཛིན་སེང་
གེ་རྣམ་པར་བསྒྱིངས་པ་འདི་ཉིད་ལ། དེ་བས་ཀྱང་བརྣན་ཏེ་དགོད་པར་མཛད་པའི་དོན་དུ། སྨིན་མཚམས་ཀྱི་མཛོད་སྤུའི་ནང་ནས། ཆོས་ཀྱི་དབྱིངས་སྒོ་ཀུན་ནས་རྣམ་པར་དམིགས་

45-1-65a

པས་དུས་གསུམ་སྣང་བ་ཞེས་བྱ་བའི་འོད་ཟེར་ཆེན་པོ། འོད་ཟེར་གྱི་འཁོར་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དང་ལྡན་
པ་བཀྱེ་སྟེ། ཕྱོགས་བཅུའི་འཇིག་རྟེན་གྱི་ཁམས་རྒྱ་མཚོ་ཐམས་ཅད་ཀྱི་སངས་རྒྱས་ཀྱི་ཞིང་འབྱམས་ཀླས་པ་ཐམས་ཅད་སྣང་བར་མཛད་དོ། །དེ་ནས་བྱང་ཆུབ་སེམས་དཔའ་ཛེ་ཏའི་
ཚལ་དུ་ཚོགས་པ་དེ་དག་གིས། ཆོས་ཀྱི་དབྱིངས་ཐམས་ཅད་དུ་གཏོགས་པའི་སངས་རྒྱས་ཀྱི་ཞིང༌། ནམ་མཁའི་དབྱིངས་ཀྱི་མཐས་ཀླས་པ་ཐམས་ཅད་དང༌། སངས་རྒྱས་ཀྱི་ཞིང་ཐམས་
ཅད་ཀྱི་རྡུལ་ཤིན་ཏུ་ཕྲ་བའི་ཁོངས་སུ་ཆུད་པའི་སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་དག་ལ། སངས་རྒྱས་ཀྱི་ཞིང་གི་མིང་དུ་བྱ་བ་ཁ་དོག་སྣ་ཚོགས་དང༌། རྣམ་པ་སྣ་ཚོགས་
སུ་རྣམ་པ་དག་པ་དང༌། གཞི་སྣ་ཚོགས་དང༌། དབྱིབས་སྣ་ཚོགས་དང་ལྡན་པའི་སངས་རྒྱས་ཀྱི་ཞིང་དག་ན། བྱང་ཆུབ་སེམས་དཔའ་སྙིང་པོ་བྱང་ཆུབ་ཏུ་ཕྱིན་ཏེ་སེང་གེའི་ཁྲི་ལ་འདུག་པ།
འཇིག་རྟེན་གྱི་དབང་པོ་ཐམས་ཅད་ཀྱིས་ཤིན་ཏུ་མཆོད་པ། བྱང་ཆུབ་སེམས་དཔའི་ཚོགས་ཀྱིས་ཀུན་ནས་བསྐོར་བ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་
རྒྱ་བར་མཐོང་སྟེ། ལ་ལ་ན་ནི་སངས་རྒྱས་ཀྱི་ཞིང་བརྗོད་དུ་མེད་པ་ཙམ་དུ་ཤིན་ཏུ་ཡངས་པའི་འཁོར་གྱི་དཀྱིལ་འཁོར་ན། ཆོས་ཀྱི་དབྱིངས་རྒྱས་པར་ཁྱབ་པའི་དབྱངས་ཀྱི་དཀྱིལ་འཁོར་

45-1-65b

གྱིས་ཆོས་ཀྱི་འཁོར་ལོ་བསྐོར་བ་མཐོང་ངོ༌། །ལ་ལ་ན་ནི་ལྷའི་གནས་ན་འདུག །ལ་ལ་ན་ནི་ཀླུའི་གནས་ན་འདུག །ལ་ལ་ན་ནི་གནོད་སྦྱིན་གྱི་གནས་ན་འདུག །ལ་ལ་ན་ནི་ལྷ་མ་ཡིན་གྱི་གནས་
ན་འདུག །ལ་ལ་ན་ནི་ནམ་མཁའ་ལྡིང་གི་གནས་ན་འདུག །ལ་ལ་ན་ནི་མིའམ་ཅིའི་གནས་ན་འདུག །ལ་ལ་ན་ནི་ལྟོ་འཕྱེ་ཆེན་པོའི་གནས་ན་འདུག །ལ་ལ་ན་ནི་མིའི་དབང་པོའི་གནས་ན་འདུག།
ལ་ལ་ན་ནི་མིའི་འཇིག་རྟེན་གྱི་གྲོང་དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་ཕོ་བྲང་འཁོར་དག་ན་རྣམ་པར་འཕྲུལ་པ་སྣ་ཚོགས་དང༌། སྤྱོད་ལམ་སྣ་ཚོགས་
དང་༑ ལུས་སྣ་ཚོགས་དང༌། ཏིང་ངེ་འཛིན་གྱི་སྒོ་རྣམ་པར་དམིགས་པ་སྣ་ཚོགས་དང༌། ཏིང་ངེ་འཛིན་གྱི་མངོན་པར་ཤེས་པ་སྣ་ཚོགས་དང༌། རིགས་དང་རྒྱུད་སྣ་ཚོགས་སུ་བྱུང་བ་དང༌། ཁ་དོག་
རྣམ་པར་དམིགས་པ་སྣ་ཚོགས་དང༌། འོད་ཀྱི་དཀྱིལ་འཁོར་སྣ་ཚོགས་དང༌། འོད་ཟེར་གྱི་དྲ་བ་དགྱེ་བ་སྣ་ཚོགས་དང༌། དབྱངས་ཀྱི་དཀྱིལ་འཁོར་སྣ་ཚོགས་དང༌། གཏམ་གྱི་སྐྱེས་བུའི་
གཞི་སྣ་ཚོགས་དང༌། བསྟན་པའི་གཞི་སྣ་ཚོགས་དང༌། ཚིག་དང༌། ངེས་པའི་ཚིག་སྣ་ཚོགས་ཀྱིས་འཁོར་གྱི་དཀྱིལ་འཁོར་སྣ་ཚོགས་ན་ཆོས་སྟོན་པ་མཐོང་བར་གྱུར་ཏོ། །བྱང་ཆུབ་སེམས་
དཔའ་ཇི་སྙེད་ཀྱིས་འཇིག་རྟེན་གྱི་ཁམས་ཆོས་ཀྱི་དབྱིངས་ཀྱིས་ཀླས་པ། ནམ་མཁའི་མཐས་གཏུགས་པ། ཕྱོགས་བཅུ་ན་རྣམ་པར་གནས་པ། ཕྱོགས་ཀྱི་རྒྱུད་མཐའ་ཡས་པས་འདུས་པ།

45-1-66a

ཕྱོགས་རྒྱ་མཚོ་ཐམས་ཅད་དུ་གཏོགས་པ། ཆོས་སྣ་ཚོགས་ཀྱི་སྒོ་དང་ལྡན་པ། ཕྱོགས་ཀྱི་མིང་དུ་བྱ་བ་སྣ་ཚོགས་སུ་གཏོགས་པ། ཕྱོགས་སྣ་ཚོགས་ཀུན་ཏུ་གཞོལ་
བ༑ ཕྱོགས་ཆ་རྣམ་པ་ཐ་དད་པར་གཏོགས་པ། ཕྱོགས་སྣ་ཚོགས་ཀྱི་རྗེས་སུ་སོང་བ། ཕྱོགས་རྒྱ་མཚོ་སྣ་ཚོགས་སུ་གཏོགས་པ། འདི་ལྟ་སྟེ། ཤར་ཕྱོགས་དང༌། ལྷོ་ཕྱོགས་དང༌། ནུབ་
ཕྱོགས་དང༌། བྱང་ཕྱོགས་དང༌། བྱང་དང་ཤར་གྱི་ཕྱོགས་མཚམས་དང༌། ཤར་དང་ལྷོའི་ཕྱོགས་མཚམས་དང༌། ལྷོ་དང་ནུབ་ཀྱི་ཕྱོགས་མཚམས་དང༌། ནུབ་དང་བྱང་གི་ཕྱོགས་
མཚམས་དང༌། འོག་དང༌། སྟེང་གི་ཕྱོགས་ཀྱི་ཞིང་གི་ལྷུན་གྱི་ཕྱོགས་དང༌། སེམས་ཅན་གྱི་ལུས་ཀྱི་ཕྱོགས་དང༌། སེམས་ཅན་གྱི་མིང་དུ་བྱ་བའི་ཕྱོགས། སྔོན་གྱི་མཐའི་མུར་ཐུག་
པའི་ཕྱོགས་དང༌། ཕྱོགས་བཅུ་ད་ལྟར་བྱུང་བའི་ཕྱོགས་དང༌། ནམ་མཁའི་ཁོང་ཐམས་ཅད་དུ་སྐྲའི་རྩེ་མོ་ཤིན་ཏུ་ཕྲ་བ་དགོད་པས་དམིགས་པའི་ཕྱོགས་དང༌། ཞིང་ཐམས་ཅད་ཀྱི་
རྡུལ་ཤིན་ཏུ་ཕྲ་བ་གཅིག་ནས་གཅིག་ཏུ་བརྒྱུད་པའི་ཕྱོགས་ལ་འཇུག་པ་ཁོང་དུ་ཆུད་པར་བྱ་བའི་ཕྱོགས་དང༌། ལས་ཀྱི་འདུ་བྱེད་སྣ་ཚོགས་ཀྱིས་ཡོངས་སུ་གྲུབ་པའི་ཕྱོགས་དང༌། སྐྲའི་
རྩེ་མོ་གཅིག་ལ་མཐའ་དང་དབུས་མེད་པའི་ནམ་མཁའི་དབྱིངས་ཀྱི་མིང་དུ་བྱ་བར་གཏོགས་པའི་ཕྱོགས་ཀྱི་ཁོང་དུ་ཆུད་པའི་དུས་གསུམ་གྱི་དབྱིངས་མཉམ་པ་ཉིད་དུ་གཞོལ་བས། ཀུན་

45-1-66b

ཏུ་གཏོགས་པའི་འགྲོ་བ་ཐམས་ཅད་ཐ་མི་དད་པས་སེམས་ཅན་ཐམས་ཅད་ཀྱི་འདུ་ཤེས་ཀྱི་རྣམ་པ་ལ་མཉམ་པའི་སྒྲ་དབྱངས་སུ་གྱུར་པའི་འགྲོ་བ་ཐམས་ཅད་ཀྱི་སེམས་ལ་གཟུགས་བརྙན་རབ་ཏུ་
སྣང་བར་གྱུར་པའི་དེ་བཞིན་གཤེགས་པའི་སངས་རྒྱས་ཀྱི་ཏིང་ངེ་འཛིན་རྣམ་པར་འཕྲུལ་པ། སེམས་ཅན་ཐམས་ཅད་ཀྱི་ལུས་ལ་མངོན་པར་བལྟ་པ་དམིགས་པར་བྱ་བས། འཁོར་གྱི་དཀྱིལ་
འཁོར་ཐམས་ཅད་དུ་འགྲོ་བའི་ཚུལ་དང་ལྡན་པ། བསྐལ་པ་ཐམས་ཅད་ལ་ཡེ་ཤེས་ཐ་མི་དད་པ། ཞིང་ཐམས་ཅད་ལ་ཀུན་ཏུ་སྙོམས་པས། སེམས་ཅན་གྱི་བསམ་པ་ཇི་ལྟ་བ་བཞིན་དུ་
གཟུགས་མངོན་སུམ་དུ་བསྟན་པ། རྣམ་པར་དམིགས་པ་དང༌། དེ་བཞིན་གཤེགས་པའི་རྣམ་པར་འཕྲུལ་པ་སངས་རྒྱས་ཀྱི་ཆོས་ཐམས་ཅད་ཡང་དག་པར་བསྟན་པས་སེམས་ཅན་ཐམས་
ཅད་འདུལ་བ་རྒྱུན་མི་འཆད་པ་མཐོང་བར་གྱུར་པ། དེ་དག་ཐམས་ཅད་ནི། སྔོན་བཅོམ་ལྡན་འདས་རྣམ་པར་སྣང་མཛད་ཀྱིས་དགེ་བའི་སྤྱོད་པ་བསྐལ་པ་མཉམ་པ་དང༌། བསྡུ་བའི་དངོས་
པོ་བཞིས་ཡོངས་སུ་བསྡུས་པ་མཐོང་བ་དང༌། མཉམ་པ་དང༌། རྗེས་སུ་དྲན་པ་དང༌། བསྙེན་བཀུར་བས་ཡོངས་སུ་སྨིན་པར་བྱས་པ་དག་གོ །སྔོན་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཏུ་སེམས་བསྐྱེད་དུ་བཙུད་པ་དག་གོ །དེ་བཞིན་གཤེགས་པ་དེ་དང་དེ་དག་གི་དྲུང་དུ་གཤེགས་པའི་ཚེ། དགེ་བའི་རྩ་བས་ཡོངས་སུ་བསྡུས་པ་དག་སྟེ། དེ་ལྟར་དགེ་བའི་རྩ་བ་བསྐལ་བ་མཉམ་

45-1-67a

པས་ཐམས་ཅད་མཁྱེན་པ་ཉིད་དུ་ཡོངས་སུ་སྨིན་པར་འགྱུར་བའི་ཐབས་ཀྱིས་ཡོངས་སུ་ཤིན་ཏུ་བཟུང་བའི་ཕྱིར། བཅོམ་ལྡན་འདས་རྣམ་པར་སྣང་མཛད་
ཀྱི་ཏིང་ངེ་འཛིན་གྱི་རྣམ་པར་འཕྲུལ་པ་ཆོས་ཀྱི་དབྱིངས་ལྟར་ཡངས་ཤིང༌། ནམ་མཁའི་དབྱིངས་ཀྱི་མཐས་གཏུགས་པར་གྱུར་པ་དག་ཀྱང་མཐོང་ཞིང་ཁོང་དུ་ཆུད་པར་གྱུར་པ་ཡིན་ཏེ།
ལ་ལ་ནི་ཆོས་ཀྱི་སྐུ་ལ་འཇུག་གོ །ལ་ལ་ནི་གཟུགས་ཀྱི་སྐུ་ལ་འཇུག་གོ །ལ་ལ་ནི་སྔོན་གྱི་བྱང་ཆུབ་སེམས་དཔའི་ཡོངས་སུ་བསྒྲུབ་པ་ལ་འཇུག་གོ །ལ་ལ་ནི་ཕ་རོལ་ཏུ་ཕྱིན་པ་ཡོངས་
སུ་རྫོགས་པ་ལ་འཇུག་གོ །ལ་ལ་ནི་སྤྱོད་པའི་དཀྱིལ་འཁོར་ཡོངས་སུ་དག་པའི་རྒྱན་ལ་འཇུག་གོ །ལ་ལ་ནི་བྱང་ཆུབ་སེམས་དཔའི་སའི་རྣམ་པར་འཕྲུལ་པ་ལ་འཇུག་གོ །ལ་
ལ་ནི་མངོན་པར་བྱང་ཆུབ་པའི་རྣམ་པར་འཕྲུལ་པ་ལ་འཇུག་གོ །ལ་ལ་ནི་སངས་རྒྱས་རྣམ་པར་སྤྱོད་པའི་ཏིང་ངེ་འཛིན་ཐ་མི་དད་པ་རྣམ་པར་འཕྲུལ་པ་ལ་འཇུག་གོ །ལ་ལ་ནི་དེ་
བཞིན་གཤེགས་པའི་སྟོབས་དང་མི་བསྙེངས་པ་ལ་འཇུག་གོ །ལ་ལ་ནི་སངས་རྒྱས་ཀྱི་ཐ་དད་པ་ཡང་དག་པར་མཁྱེན་པ་རྒྱ་མཚོ་ལ་འཇུག་གོ །དེ་དག་ལ་སོགས་པ་སངས་རྒྱས་ཀྱི་
རྣམ་པར་འཕྲུལ་པ་རྒྱ་མཚོ། སངས་རྒྱས་ཀྱི་ཞིང་བརྗོད་དུ་མེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ལ་འཇུག་སྟེ། མོས་པ་སྣ་ཚོགས་དང༌། ལམ་སྣ་ཚོགས་དང༌། སྒོ་སྣ་ཚོགས་དང༌།

45-1-67b

འཇུག་པ་སྣ་ཚོགས་དང༌། འབབ་པ་སྣ་ཚོགས་དང༌། ཚུལ་སྣ་ཚོགས་དང༌། རྗེས་སུ་འབྲང་བ་སྣ་ཚོགས་དང༌། ཕྱོགས་སྣ་ཚོགས་དང༌། སྣོད་སྣ་ཚོགས་དང༌། ཡུལ་སྣ་ཚོགས་དང༌། འཇིག་རྟེན་
སྣ་ཚོགས་དང༌། ཁོང་དུ་ཆུད་པ་སྣ་ཚོགས་དང༌། ཚོགས་སྣ་ཚོགས་དང༌། རྣམ་པར་འཕྲུལ་པ་སྣ་ཚོགས་དང༌། ཐབས་སྣ་ཚོགས་དང༌། ཏིང་ངེ་འཛིན་སྣ་ཚོགས་ཀྱིས་སངས་རྒྱས་ཀྱི་རྣམ་པར་
འཕྲུལ་པ་རྒྱ་མཚོ་དེ་དག་ལ་འཇུག་གོ །ཏིང་ངེ་འཛིན་སྣ་ཚོགས་ཀྱིས་འཇུག་པ་འདི་ལྟ་སྟེ། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཀུན་ནས་བརྒྱན་པ་དང༌། བྱང་ཆུབ་སེམས་
དཔའི་ཏིང་ངེ་འཛིན་དུས་གསུམ་ཐམས་ཅད་ལ་ཐོགས་པ་མེད་པར་ཡུལ་སྣང་བར་བྱེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཀྱི་གཞི་ཐ་མི་དད་པའི་ཡེ་ཤེས་སྣང་
བ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པའི་ཡུལ་གྱི་དབྱིངས་ལ་འཇུག་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ནམ་མཁའི་དབྱིངས་སུ་སྣང་བ་དང༌།
བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པའི་སྟོབས་བཅུ་འཐོབ་པས་རྣམ་པར་འབྱེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཀྱི་བསྙེངས་པ་མི་མངའ་
བའི་རྒྱན་གྱིས་རྣམ་པར་གནོན་ཅིང་རྣམ་པར་བསྒྱིངས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཀྱི་ཚུལ་ཐམས་ཅད་ཀྱི་ཀློང་གི་སྙིང་པོ་དང༌། བྱང་ཆུབ་སེམས་དཔའ་

45-1-68a

ཏིང་ངེ་འཛིན་ཆོས་ཀྱི་དབྱིངས་ཐམས་ཅད་དུ་ཐོགས་པ་མེད་པར་སྒྲ་སྒྲོགས་པས་རྒྱས་པར་འགེངས་པའི་ཟླ་བ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་
ཀྱི་དབྱིངས་མཉམ་པ་ཉིད་ཀྱིས་བརྒྱན་པའི་འོད་ཀྱིས་བྱང་ཆུབ་སེམས་དཔའི་དེ་དག་བཅོམ་ལྡན་འདས་རྣམ་པར་སྣང་མཛད་ཀྱི་སངས་རྒྱས་ཀྱི་རྣམ་པར་འཕྲུལ་པ་རྒྱ་མཚོ་དེ་དག་ལ་རབ་ཏུ་འཇུག་གོ།
བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་རྒྱལ་པོའི་ཐབས་ཆགས་པ་མེད་པའི་རྒྱལ་མཚན་དང༌། བྱང་ཆུབ་སེམས་དཔའི་ཏིང་ངེ་འཛིན་དམིགས་པ་ཐམས་ཅད་ལ་སངས་རྒྱས་རྒྱ་
མཚོ་རྣམ་པར་ལྟ་བ་དང༌། བྱང་ཆུབ་སེམས་དཔའི་ཏིང་ངེ་འཛིན་འཇིག་རྟེན་གྱི་རྒྱུད་ཐམས་ཅད་དུ་ཐ་མི་དད་པའི་ལུས་སྣང་བའི་རྒྱལ་མཚན་དང༌། བྱང་ཆུབ་སེམས་དཔའི་ཏིང་ངེ་འཛིན་
དེ་བཞིན་གཤེགས་པའི་སྐུ་ཐ་དད་པའི་ཡུལ་ལ་འདུག་པ་དང༌། བྱང་ཆུབ་སེམས་དཔའི་ཏིང་ངེ་འཛིན་འཇིག་རྟེན་ཐམས་ཅད་ཀྱི་རྒྱུད་ཀྱིས་རྗེས་སུ་འཇུག་པ་སྙིང་རྗེའི་སྙིང་པོ་ཅན་དང༌།
བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་ཀྱི་གནས་ལ་རྟེན་པའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་འཛིན་ཤིན་ཏུ་ཞི་ལ་རབ་ཏུ་ཞི་བས་ཀུན་ཏུ་སྣང་བའི་
དཀྱིལ་འཁོར་དང༌། བྱང་ཆུབ་སེམས་དཔའི་ཏིང་ངེ་འཛིན་སྤྲུལ་པ་བཟང་པོ་དམིགས་སུ་མེད་པས་ཀུན་ཏུ་འཕྲུལ་པའི་གཟུགས་བརྙན་དང༌། བྱང་ཆུབ་སེམས་དཔའི་ཏིང་ངེ་འཛིན་ཞིང་

45-1-68b

ཐམས་ཅད་ཡོངས་སུ་འདུ་བའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་འཛིན་ཞིང་ཐམས་ཅད་དུ་མངོན་པར་འཚང་རྒྱ་བའི་རྣམ་པ་མངོན་པར་བསྒྲུབ་པ་དང༌། བྱང་ཆུབ་སེམས་
དཔའི་ཏིང་ངེ་འཛིན་འགྲོ་བ་ཐམས་ཅད་དུ་དབང་པོ་ཁ་དོག་གིས་རྣམ་པར་སྤྱོད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་འགྲོ་བ་ཐམས་ཅད་དུ་ཁྱད་པར་དུ་འཕགས་པའི་དཀྱིལ་
འཁོར་ཆགས་པ་མེད་པས་རྣམ་པར་སྤྱོད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་སྐྱེད་པ་ལས་བྱུང་བའི་བྱིན་གྱི་རླབས་དང༌། བྱང་ཆུབ་སེམས་
དཔའི་ཏིང་ངེ་འཛིན་ཡོན་ཏན་རྒྱ་མཚོ་ཐམས་ཅད་ལ་ནན་ཏན་གྱིས་འཇུག་པ་དང༌། །བྱང་ཆུབ་སེམས་དཔའི་ཏིང་ངེ་འཛིན་དམིགས་པ་མ་ལུས་པ་ཐམས་ཅད་དུ་རྣམ་པར་འཕྲུལ་པ་མངོན་
པར་བསྒྲུབ་པས་ཕྱི་མའི་མཐར་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ཀྱི་སྔོན་གྱི་སྦྱོར་བ་རྒྱ་མཚོ་ལ་འཇུག་པ་དང༌། བྱང་ཆུབ་
སེམས་དཔའི་ཏིང་ངེ་འཛིན་ཕྱི་མའི་མཐར་དེ་བཞིན་གཤེགས་པ་ཐམས་ཅད་ཀྱི་རིགས་ཡང་དག་པར་འཛིན་པའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་ཕྱོགས་བཅུའི་
ཞིང་རྒྱ་མཚོ་ད་ལྟར་བྱུང་བ་ཐམས་ཅད་ཡོངས་སུ་དག་པར་མོས་པའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཀྱི་སྐད་ཅིག་གཅིག་ལ་སངས་རྒྱས་ཐམས་ཅད་

45-1-69a

དང་རྣམ་པར་སྤྱོད་ཅིང་འགྲོགས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དམིགས་པ་ཐམས་ཅད་ལ་ཆགས་པ་མེད་པའི་མཐར་འཇུག་པ་དང༌། བྱང་ཆུབ་
སེམས་དཔའི་ཏིང་ངེ་འཛིན་འཇིག་རྟེན་གྱི་ཁམས་ཐམས་ཅད་སངས་རྒྱས་ཀྱི་ཞིང་གཅིག་ཏུ་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་ཀྱི་སྐུར་
འཕྲུལ་པ་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དབང་པོ་རྒྱ་མཚོ་རྡོ་རྗེའི་དབང་པོ་ལྟ་བུ་ཐམས་ཅད་ཁོང་དུ་ཆུད་པ་དང༌། བྱང་ཆུབ་སེམས་དཔའི་ཏིང་ངེ་
འཛིན་དེ་བཞིན་གཤེགས་པ་ཐམས་ཅད་སྐུ་གཅིག་པའི་སྙིང་བོའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཀྱི་སྐད་ཅིག་གཅིག་གི་ཆ་ལ་ཆོས་ཀྱི་དབྱིངས་ཀྱི་
ཚུལ་ཐམས་ཅད་ཁོང་དུ་ཆུད་པས་ཁོམ་པར་གནས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཐམས་ཅད་དུ་ཞིང་འབྱམས་ཀླས་པ་བསྒྲུབ་པ་ཡོངས་སུ་སྟོན་
པའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་སྤྱིའུ་ཚུགས་གཞི་ལ་རྣམ་པར་སྤྱོད་པའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཀྱི་
ཞིང་ཐམས་ཅད་ཀྱི་སེམས་ཅན་གྱི་ལུས་ཐ་མི་དད་པར་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཡེ་ཤེས་ཀྱི་ཀློང་ཐམས་ཅད་ལ་མངོན་སུམ་དུ་ཡང་དག་པར་

45-1-69b

གཞོལ་བ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་ཀྱི་རང་བཞིན་དང་མཚན་ཉིད་ཡོངས་སུ་ཤེས་པས་རབ་ཏུ་འབྱེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་
དུས་གསུམ་སེམས་ཀྱི་སྐད་ཅིག་ལ་ཐ་མི་དད་པའི་དཀྱིལ་འཁོར་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཀྱི་སྐད་ཅིག་ཐམས་ཅད་ཆོས་ཀྱི་དབྱིངས་ཀྱི་ཚུལ་གྱི་རང་བཞིན་
དམ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་རྗེས་སུ་འབྲང་བའི་ཡེ་ཤེས་ཀྱིས་རྣམ་པར་གནོན་པའི་སེང་གེ་དང༌། བྱང་ཆུབ་སེམས་
དཔའི་ཏིང་ངེ་འཛིན་དམིགས་པ་ཐམས་ཅད་ཆོས་ཀྱི་དབྱིངས་སུ་ཤེས་པའི་མིག་གི་དཀྱིལ་འཁོར་དང༌། བྱང་ཆུབ་སེམས་དཔའི་ཏིང་ངེ་འཛིན་སྟོབས་བཅུའི་རྩལ་གྱིས་རྣམ་པར་གནོན་
པས་ཡང་དག་པར་རྩོམ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དམིགས་པ་ཐམས་ཅད་ཀུན་ནས་མཐོང་བའི་མིག་གི་དཀྱིལ་འཁོར་དང༌། བྱང་ཆུབ་སེམས་དཔའི་ཏིང་ངེ་འཛིན་
ཁ་དོག་ཐམས་ཅད་ཀྱི་དཀྱིལ་འཁོར་གྱིས་འགྲོ་བ་ཤིན་ཏུ་མཛེས་པ་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཀློང་མི་གཡོ་བའི་སྙིང་པོ་དང༌། བྱང་ཆུབ་སེམས་
དཔའི་ཏིང་ངེ་འཛིན་ཆོས་གཅིག་ལ་ཆོས་ཐམས་ཅད་ཡོངས་སུ་འདུ་བར་སྟོན་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་གཅིག་གི་ཚིག་གི་ལམ་ལ་ངེས་པའི་ངག་གི་ཚིག་

45-1-70a

ཏུ་འབྱེད་པས་བྱང་ཆུབ་སེམས་དཔའ་དེ་དག །བཅོམ་ལྡན་འདས་རྣམ་པར་སྣང་མཛད་ཀྱིས་སངས་རྒྱས་ཀྱི་རྫུ་འཕྲུལ་གྱིས་རྣམ་པར་འཕྲུལ་པ་རྒྱ་མཚོ་
དེ་དག་ལ་རབ་ཏུ་འཇུག་གོ །བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་ཀྱི་རྒྱལ་མཚན་གྱི་བྱིན་གྱི་རླབས་ཀྱིས་ཆོས་སྟོན་པ་དང༌། བྱང་ཆུབ་སེམས་དཔའི་ཏིང་ངེ་
འཛིན་དུས་གསུམ་གྱི་མུ་ལ་མཐར་ཐུག་པ་མེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་བསྐལ་པ་ཐམས་ཅད་ཁོང་དུ་ཆུད་པས་ཐ་མི་དད་པའི་ཡེ་ཤེས་དང༌། བྱང་ཆུབ་སེམས་
དཔའི་ཏིང་ངེ་འཛིན་ཚུལ་ཤིན་ཏུ་ཕྲ་བས་སྟོབས་བཅུ་ཁོང་དུ་ཆུད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་མི་འཕྲོགས་པའི་བྱང་ཆུབ་སེམས་དཔའི་སྤྱོད་པ་བསྐལ་པ་ཐམས་
ཅད་དུ་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཕྱོགས་ཐམས་ཅད་ཀུན་དུ་ཤུགས་ཀྱིས་མངོན་དུ་འཆར་བའི་སྤྲིན་དང༌། བྱང་ཆུབ་སེམས་དཔའི་ཏིང་
ངེ་འཛིན་མངོན་པར་འཚང་རྒྱ་བའི་རྣམ་པར་འཕྲུལ་པ་རྣམ་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཚོར་བ་ཐམས་ཅད་ཀྱིས་རེག་པ་མེད་པས་བདེ་བའི་རྒྱལ་མཚན་
དང་༑ བྱང་ཆུབ་སེམས་དཔའི་ཏིང་ངེ་འཛིན་རྒྱན་ཐམས་ཅད་དུ་ནམ་མཁའི་རྒྱན་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སྐད་ཅིག་སྐད་ཅིག་ལ་འགྲོ་བ་སྙེད་

45-1-70b

ཀྱི་སྤྲུལ་པའི་གཟུགས་བརྙན་གྱི་སྤྲིན་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཟླ་བའི་འོད་ནམ་མཁའ་ལྟར་རྡུལ་དང་བྲལ་བ་དང༌། བྱང་
ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ནམ་མཁའ་ལྟར་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་ལ་དབང་པོའི་རྒྱན་
རབ་ཏུ་སྣང་བ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་ཀྱི་དོན་རྣམ་པར་འབྱེད་པའི་སྒྲོན་མ་དང༌། བྱང་ཆུབ་སེམས་དཔའི་ཏིང་ངེ་འཛིན་སྟོབས་བཅུའི་དཀྱིལ་
འཁོར་སྣང་བ་དང༌། བྱང་ཆུབ་སེམས་དཔའི་ཏིང་ངེ་འཛིན་དུས་གསུམ་གྱི་སངས་རྒྱས་དཔལ་གྱི་རྒྱལ་མཚན་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་གཅིག་
ཏུ་འདྲེས་པའི་སྙིང་པོ་དང༌། བྱང་ཆུབ་སེམས་དཔའི་ཏིང་ངེ་འཛིན་སྐད་ཅིག་སྐད་ཅིག་ལ་བརྩམས་པ་ཐམས་ཅད་མཐར་ཕྱིན་པར་བྱེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་
བསོད་ནམས་མི་ཟད་པའི་སྙིང་པོ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་མཐའ་ཡས་པ་མཐོང་བའི་ཡུལ་རབ་ཏུ་སྣང་བ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་
ཐམས་ཅད་ལ་རྡོ་རྗེའི་སེང་གེ་ལྟར་རབ་ཏུ་གནས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ཀྱི་སྤྲུལ་པ་ཡོངས་སུ་བསྟན་པས། ཀུན་ཏུ་རྣམ་པར་

45-1-71a

དམིགས་པ་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ཀྱིས་མནན་པའི་ཉི་མ་གནོན་པ་དང༌།
བྱང་ཆུབ་སེམས་དཔའི་ཏིང་ངེ་འཛིན་དུས་གསུམ་གཅིག་ཏུ་སྤྱོད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཐམས་ཅད་རང་བཞིན་གྱིས་རབ་ཏུ་ཞི་བར་སྒྲ་དབྱངས་ཀུན་ཏུ་
སྒྲོག་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་མཐོང་བའི་ས་མཚམས་འཛིན་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་མ་
ལུས་པ་ཐམས་ཅད་ཀྱི་གནས་ཀྱི་པདྨོའི་ཚལ་རབ་ཏུ་རྒྱས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་གནས་མེད་པའི་ཆོས་ཀྱི་ནམ་མཁའ་ལ་རྣམ་པར་ལྟ་བ་དང༌། བྱང་ཆུབ་
སེམས་དཔའི་ཏིང་ངེ་འཛིན་ཕྱོགས་གཅིག་ཏུ་ཕྱོགས་བཅུ་རྒྱ་མཚོ་ཡོངས་སུ་སྡུད་པའི་ཀློང་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཀྱི་གཞི་ཐམས་ཅད་ཀྱི་སྒོར་
འཇུག་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་རྒྱ་མཚོ་ཐམས་ཅད་དང་ལྡན་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཅན་ཐམས་ཅད་ལ་འོད་རབ་ཏུ་
འགྱེད་པས་རབ་ཏུ་ཞི་བའི་ལུས་སུ་འགྱུར་བ་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཀྱི་སྐད་ཅིག་གཅིག་ལ་མངོན་པར་ཤེས་པ་དང༌། སྨོན་ལམ་ཐམས་ཅད་མངོན་

45-1-71b

པར་བསྒྲུབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་རྟག་པར་ཐམས་ཅད་དུ་ཀུན་ནས་མངོན་པར་རྫོགས་པར་འཚང་རྒྱ་བའི་བྱིན་གྱི་རླབས་དང༌། བྱང་ཆུབ་སེམས་དཔའི་ཏིང་ངེ་འཛིན་
ཆོས་ཀྱི་དབྱིངས་ཐམས་ཅད་རྒྱན་གཅིག་ཏུ་ཁོང་དུ་ཆུད་པར་འཇུག་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་དྲན་པའི་རང་བཞིན་གྱི་རབ་ཏུ་སྣང་བ་དང༌།
བྱང་ཆུབ་སེམས་དཔའི་ཏིང་ངེ་འཛིན་འགྲོ་བ་ཐམས་ཅད་དུ་ཁྱད་པར་ཆེན་པོ་དང་ལྡན་པའི་ཡེ་ཤེས་མངོན་པར་ཤེས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཀྱི་སྐད་ཅིག་
གཅིག་གིས་ཆོས་ཀྱི་དབྱིངས་ཀྱི་ཚུལ་མཐའ་ཡས་པ་རང་གི་ལུས་ཀྱིས་རྒྱས་པར་འགེངས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཆོས་ཀྱི་དབྱིངས་ཚུལ་གཅིག་གིས། ཆོས་ཐམས་
ཅད་ཚུལ་གཅིག་པར་རྣམ་པར་དགོད་པའི་འོད་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཀྱི་ཆོས་ཀྱི་དཀྱིལ་འཁོར་གྱི་འཁོར་ལོ་གཟི་བརྗིད་ཀྱི་བྱིན་གྱི་རླབས་དང༌། བྱང་
ཆུབ་སེམས་དཔའི་ཏིང་ངེ་འཛིན་སེམས་ཅན་གྱི་ཁམས་མིག་འཕྲུལ་ལྟ་བུ་ཡོངས་སུ་བསྡུ་བའི་སྨོན་ལམ་དང༌། སྤྱོད་པ་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་
ཆོས་ཀྱི་དབྱིངས་ཀྱི་གཞི་ཐམས་ཅད་ཐ་མི་དད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་པདྨོའི་བྱིན་རྣམ་པར་འཕྲུལ་པས་ཀུན་ཏུ་རྣམ་པར་གནོན་པ་དང༌། བྱང་ཆུབ་སེམས་དཔའི་

45-1-72a

ཏིང་ངེ་འཛིན་སེམས་ཅན་ཐམས་ཅད་ཀྱི་ལུས་ཀྱི་རྒྱུད་ཁོང་དུ་ཆུད་པས་མངོན་པར་ཤེས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ལུས་སེམས་ཅན་
ཐམས་ཅད་ལ་མངོན་དུ་བྱིན་གྱིས་རློབ་པ་དང༌། བྱང་ཆུབ་སེམས་དཔའི་ཏིང་ངེ་འཛིན་སེམས་ཅན་ཐམས་ཅད་ཀྱི་དབྱངས་ཀྱི་ཡན་ལག་རྒྱ་མཚོར་འགྲོ་བ་ཐམས་ཅད་ཀྱི་སྐད་ཡོངས་སུ་
འབྱེད་པའི་ཚུལ་མངོན་པར་ཤེས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་འགྲོ་བའི་གཞི་ཐ་དད་པ་ཐམས་ཅད་ཁོང་དུ་ཆུད་པས་མངོན་པར་ཤེས་པ་དང༌། བྱང་ཆུབ་སེམས་
དཔའི་ཏིང་ངེ་འཛིན་སྙིང་རྗེ་ཆེན་པོའི་མཛོད་ཐ་མི་དད་པའི་སྙིང་པོ་དང༌། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཐམས་ཅད་དེ་བཞིན་ཉིད་དུ་རྟོགས་པའི་མཐའ་ལ་འཇུག་པ་
དང༌། བྱང་ཆུབ་སེམས་དཔའི་ཏིང་ངེ་འཛིན་དེ་བཞིན་གཤེགས་པ་ཐམས་ཅད་ཀྱི་རྣམ་པར་ཐར་པའི་ཕོ་བྲང་ལ་རྣམ་པར་ལྟ་བས་སེངྒེ་རྣམ་པར་བསྒྱིངས་པ་དང༌། དེ་དག་ལ་སོགས་པ་
བྱང་ཆུབ་སེམས་དཔའི་ཏིང་ངེ་འཛིན་གྱི་ལམ་ལ་འཇུག་པ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས། བྱང་ཆུབ་སེམས་དཔའ་དེ་དག་དེ་བཞིན་གཤེགས་པ་
རྣམ་པར་སྣང་མཛད་ཀྱི་སངས་རྒྱས་ཀྱི་རྣམ་པར་འཕྲུལ་པ་རྒྱ་མཚོ་དེ་དག་ལ་རབ་ཏུ་འཇུག་གོ །སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་ཐམས་ཅད་དུ་རྒྱས་པར་འགེངས་པར་འཇུག་

45-1-72b

པའི་ཚུལ་གྱིས་སྔོན་སྐལ་པ་མཉམ་པར་སྤྱད་པ་ཡང་རྗེས་སུ་དྲན་ནོ། །དེ་ལྟར་བྱང་ཆུབ་སེམས་དཔའ་དེ་དག་ཛེ་ཏའི་ཚལ་དུ་ཕྱིན་ཅིང༌། བཅོམ་ལྡན་འདས་ཀྱི་སྤྱན་སྔ་ན་འཁོད་པ། སེང་གེའི་ཁྲི་
རིན་པོ་ཆེ་སྣ་ཚོགས་ཀྱི་པདྨོའི་སྙིང་པོ་ཅན། འཇིག་རྟེན་གྱི་ཁམས་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་དང་མཉམ་པར་ཡངས་པ་ལ་འཁོད་པ། ཡེ་ཤེས་དང་མངོན་པར་ཤེས་པ་
ཆེན་པོའི་རྣམ་པར་འཕྲུལ་པས་བྱུང་བ། ཡེ་ཤེས་དང་མངོན་པར་ཤེས་པ་རྣོ་བ་དང་ལྡན་པའི་ས་རྗེས་སུ་ཐོབ་པ། ཡེ་ཤེས་ཀྱི་ཀུན་ཏུ་རྣམ་པར་སྤྱོད་པ། ཤེས་རབ་ཀྱི་འབྱུང་གནས་ཀྱི་རིགས་སུ་
བྱུང་བ། ཐམས་ཅད་མཁྱེན་པའི་ཡེ་ཤེས་ལ་མངོན་དུ་གྱུར་པ། ཡེ་ཤེས་ཀྱི་མིག་རབ་རིབ་མེད་པ་དང་ལྡན་པ། སེམས་ཅན་གྱི་ཁ་ལོ་སྒྱུར་བའི་རང་བཞིན་ཐོབ་པ། སངས་རྒྱས་ཐམས་ཅད་
དང་མཉམ་པ་ཉིད་ཀྱི་རྗེས་སུ་སོང་བ། རྟག་ཏུ་རྣམ་པར་རྟོག་པ་མེད་པར་ཆོས་ལ་སྤྱོད་པ། ཆོས་ཀྱི་དམིགས་པ་ཐམས་ཅད་རབ་ཏུ་རྟོགས་པ། ཆོས་ཐམས་ཅད་རང་བཞིན་གྱིས་ཞི་བར་དམིགས་
པ༑ འཇིག་རྟེན་ཐམས་ཅད་ཤིན་ཏུ་ཞི་བས་གནས་ཐ་དད་པ་མེད་པ་ལ་རབ་ཏུ་གཞོལ་བ། འཇིག་རྟེན་ཐ་དད་པ་ཐམས་ཅད་དུ་རབ་ཏུ་ཞུགས་པ། གནས་མེད་པར་ཞིང་ཐམས་ཅད་དུ་འདོང་བ།
ཆོས་ཀྱི་གནས་ཐམས་ཅད་ལ་བསྟན་པ་མེད་པར་ཆོས་ཐམས་ཅད་བླ་གབ་མེད་པའི་གཞལ་མེད་ཁང་དུ་བྱིན་པ། འགྲོ་བ་ཐམས་ཅད་ཡོངས་སུ་སྨིན་པར་བྱ་བ་དང་གདུལ་བ་ལ་ཞུགས་པ། སེམས་

45-1-73a

ཅན་ཐམས་ཅད་ལ་བདེ་བའི་ལམ་སྟོན་པ། ཡེ་ཤེས་དང་རྣམ་པར་ཐར་པ་ཤིན་ཏུ་འཕགས་པའི་གནས་ཀྱི་སྤྱོད་ཡུལ་ཅན། འདོད་ཆགས་དང་བྲལ་བའི་
མཐར་ཕྱིན་པའི་ཡེ་ཤེས་ཀྱི་ལུས་དང་ལྡན་པ། སྲིད་པའི་རྒྱ་མཚོ་ཐམས་ཅད་ལས་གྱེན་དུ་འཕགས་པ། འགྲོ་བ་ཐམས་ཅད་ལ་ཡང་དག་པའི་མཐའ་རྣམ་པར་སྟོན་པ། ཆོས་རྒྱ་མཚོའི་
ཤེས་རབ་སྣང་བའི་དཀྱིལ་འཁོར་ཅན། ཏིང་ངེ་འཛིན་གངས་ཆེན་མཚོ་དང་ལྡན་པའི་དབྱིངས་ལ་ཤིན་ཏུ་མཉམ་པར་བཞག་ཅིང་སྙིང་རྗེ་ཆེན་པོ་རབ་ཏུ་སེམས་པ། ཆོས་ཀྱི་ཚུལ་སྒྱུ་
མའི་རྣམ་པ་ལྟ་བུ་རབ་ཏུ་རྟོགས་པ། འཇིག་རྟེན་གྱི་ཁམས་ཐམས་ཅད་ལ་རྨི་ལམ་ལྟ་བུར་ཞུགས་པ། དེ་བཞིན་གཤེགས་པ་མཐོང་བ་ཐམས་ཅད་མིག་ཡོར་ལྟ་བུར་ཁོང་དུ་ཆུད་པ།
སྒྲ་སྐད་དང༌། དབྱངས་ཐམས་ཅད་སྒྲ་བརྙན་ལྟ་བུར་རྣམ་པར་རིག་པ། ཆོས་ཐམས་ཅད་མངོན་པར་སྒྲུབ་པའི་ཡེ་ཤེས་སྤྲུལ་པ་ལྟ་བུར་རབ་ཏུ་རྟོགས་པ། ཁྱད་པར་དུ་འཕགས་པའི་
སྨོན་ལམ་ཤིན་ཏུ་བསགས་པ། ཡེ་ཤེས་ཀྱི་དཀྱིལ་འཁོར་ཀུན་ནས་རྣམ་པར་དག་པའི་མཁས་པ་དང་ལྡན་པ། སེམས་ཤིན་ཏུ་ཞི་ཞིང་རབ་ཏུ་ཞི་བ་དང་ལྡན་པ། གཟུགས་ཀྱི་རྒྱུད་
ཐམས་ཅད་ཀྱི་ཡེ་ཤེས་ཀྱི་ཡུལ་དང་ལྡན་པ། ཏིང་ངེ་འཛིན་གྱི་སྟོབས་ཀྱིས་དོགས་པ་མེད་པ་ཀུན་ནས་རབ་ཏུ་གནོན་པ། ཆོས་ཀྱི་དབྱིངས་ཀྱི་གནས་ཀྱི་མཐར་ཕྱིན་པའི་མིག་དང་ལྡན་

45-1-73b

པ༑ ཆོས་ཐམས་ཅད་ལ་དམིགས་པ་མེད་པར་རྣམ་པར་སྤྱོད་པ་རབ་ཏུ་ཐོབ་པ། ཤེས་རབ་རྒྱ་མཚོ་མཐའ་ཡས་པ་ལ་རྣམ་པར་སྤྱོད་པ། ཡེ་ཤེས་ཀྱི་ཕ་རོལ་ཏུ་ཕྱིན་པའི་ཕ་རོལ་ཏུ་སོན་པ།
ཤེས་རབ་ཀྱི་ཕ་རོལ་ཏུ་ཕྱིན་པའི་སྟོབས་དང་ཤུགས་ཐོབ་པ། རྫུ་འཕྲུལ་གྱི་ཕ་རོལ་ཏུ་ཕྱིན་པས་འགྲོ་བ་ཐམས་ཅད་ཀྱི་ཕ་རོལ་ཏུ་ཕྱིན་པ། ཏིང་ངེ་འཛིན་གྱི་ཕ་རོལ་ཏུ་ཕྱིན་པ་དབང་དུ་གྱུར་པ།
དེ་བཞིན་གཤེགས་པ་ཐམས་ཅད་ཀྱི་དོན་མཁས་པ་ལ་ཕྱིན་ཅི་ལོག་མེད་པའི་ཡེ་ཤེས་དང་ལྡན་པ། ཆོས་ཀྱི་མཛོད་དབྱེ་བའི་ཆོ་ག་ལ་མཁས་པ། ངེས་པའི་ཚིག་ཤེས་པ་ལ་མངོན་པར་
མཁས་པ། སྤོབས་པའི་སྟོབས་དང༌། ཆོས་ཀྱི་སྤྲིན་ཟད་མི་ཤེས་པ་དང་ལྡན་པ། མི་འཇིགས་པས་ཁྱུ་མཆོག་དང༌། སེང་གེའི་ང་རོ་འབྱིན་པ། གནས་མེད་པའི་ཆོས་ཀྱི་དགའ་བ་ལ་དགའ་
བས་མོས་པ། ཆོས་ཐམས་ཅད་ལ་རབ་རིབ་མེད་པའི་མིག་གིས་བལྟ་བ། འཇིག་རྟེན་ཐམས་ཅད་ཀྱི་འབྱུང་བ་དང༌། འཇིག་པ་ཤེས་པའི་ཟླ་བར་གྱུར་པ། ཤེས་རབ་ཀྱི་དཀྱིལ་འཁོར་གྱིས་
བདེན་པའི་ཚུལ་ཐམས་ཅད་ལ་རྣམ་པར་སྤྱོད་པའི་འོད་ཟེར་ཅན། ཡེ་ཤེས་ཀྱི་རྡོ་རྗེ་བསོད་ནམས་ཀྱི་ཁོར་ཡུག་ཏུ་གྱུར་པ། དཔེར་བྱ་བ་ཐམས་ཅད་ལས་ཤིན་ཏུ་འདས་པ། ཆོས་ཐམས་ཅད་
ལ་དབང་པོ་དང༌། ཡེ་ཤེས་ཀྱི་མྱུ་གུ་རབ་ཏུ་སྐྱེས་པ། དཔའ་བོའི་རྒྱལ་མཚན་དང་ལྡན་པ། བདུད་ཐམས་ཅད་ཀྱི་རྒྱལ་མཚན་རབ་ཏུ་སྙོལ་བ་ལ་དཔའ་བ། ཡེ་ཤེས་མཐའ་ཡས་པའི་དཀྱིལ་

45-1-74a

འཁོར་གྱི་གཟི་བརྗིད་ཅན། འགྲོ་བ་ཐམས་ཅད་ལས་མངོན་པར་འཕགས་པའི་ལུས་དང་ལྡན་པ། ཆོས་ཐམས་ཅད་ལ་ཤེས་རབ་སྒྲིབ་པ་མེད་པ། ཟད་པ་དང་
མི་ཟད་པའི་མཐའི་ཡེ་ཤེས་ཀྱིས་རྣམ་པར་སངས་རྒྱས་པ། ཡང་དག་པའི་མཐའ་ཀུན་གྱི་མཐར་ཕྱིན་པ་ལ་གནས་པ། མཚན་མ་མེད་པ་ལ་རྣམ་པར་ལྟ་བའི་ཡེ་ཤེས་ཀྱི་མིག་མངོན་སུམ་
ཅན་བྱང་ཆུབ་སེམས་དཔའི་སྤྱོད་པ་ཐམས་ཅད་མངོན་པར་བསྒྲུབ་པའི་རྒྱུ་ལ་མཁས་པ། མི་གཉིས་པའི་ཡེ་ཤེས་ཀྱི་སྤྱོད་ཡུལ་དང་ལྡན་པ། འཇིག་རྟེན་གྱི་རྒྱུད་ཐམས་ཅད་ལ་རྣམ་
པར་ལྟ་བ། སངས་རྒྱས་ཀྱི་ཞིང་གི་རྒྱུད་གནས་མེད་པ་ཐམས་ཅད་དུ་གཟུགས་བརྙན་སྣང་བར་གྱུར་པ། ཆོས་ཐམས་ཅད་ལ་མུན་པ་དང་རྣམ་པར་བྲལ་བ། ཡེ་ཤེས་ཀྱི་དཀྱིལ་
འཁོར་མུན་པ་མེད་པ་ལ་རབ་ཏུ་ཞུགས་པ། ཕྱོགས་ཀུན་ཏུ་ཆོས་ཀྱི་སྣང་བ་རབ་ཏུ་བཀྱེ་བ། འགྲོ་བ་ཐམས་ཅད་ཀྱི་བསོད་ནམས་ཀྱི་ཞིང་མཆོག་ཏུ་གྱུར་པ། ཐོས་པ་དང༌། མཐོང་བ་
དང་༑ སྨོན་ལམ་དོན་ཡོད་པའི་ཟླ་བ། བསོད་ནམས་ཀྱི་རི་རབ་འཇིག་རྟེན་ཐམས་ཅད་ལས་མངོན་པར་འཕགས་པ། ཕས་ཀྱི་རྒོལ་བའི་ཚོགས་ཐམས་ཅད་ཚར་གཅོད་པ་ལ་ཤིན་
ཏུ་དཔའ་བ། སངས་རྒྱས་ཀྱི་ཞིང་ཐམས་ཅད་དུ་སྒྲ་སྐད་དང༌། དབྱངས་ཀྱི་ང་རོ་འབྱིན་པ། སངས་རྒྱས་ཐམས་ཅད་ཀྱི་སྐུ་མཐོང་བས་མི་ངོམས་པ། སངས་རྒྱས་ཀྱི་སྐུའི་གཟུགས་བརྙན་

45-1-74b

གྱི་དབང་བསྒྱུར་བ་དང་ལྡན་པ། འགྲོ་བ་འདུལ་བ་དང་མཐུན་པའི་ལུས་སུ་བྱིན་གྱིས་རློབ་པ། ཞིང་འབྱམས་ཀླས་པ་ཐམས་ཅད་དུ་ལུས་གཅིག་གིས་རྒྱས་པར་འགེངས་པ། མངོན་པར་འདུ་བྱ་བ་མེད་
པའི་རྫུ་འཕྲུལ་གྱི་དཀྱིལ་འཁོར་ཡོངས་སུ་དག་པ་ཐོགས་པ་མེད་པར་འགྲོ་བའི་ཡེ་ཤེས་ཆེན་པོའི་ཐེག་པའི་གྲུ་དང་ལྡན་པ། ཡེ་ཤེས་ཀྱི་དཀྱིལ་འཁོར་གྱིས་ཆོས་ཀྱི་དབྱིངས་ཐམས་ཅད་
དུ་ལུས་རབ་ཏུ་སྣང་བ། ཡེ་ཤེས་ཀྱི་ཉི་མ་འགྲོ་བ་ཐམས་ཅད་དུ་ཤར་བ། འགྲོ་བ་ཐམས་ཅད་བསམ་པ་ཇི་ལྟ་བ་བཞིན་དུ་དགའ་བའི་ཁ་དོག་དང་ལྡན་པ། འགྲོ་བ་ཐམས་ཅད་ཀྱི་བསམ་
པ་དང་དབང་པོ་རབ་ཏུ་རྟོགས་པའི་ཡེ་ཤེས་ཅན། ཆོས་ཐམས་ཅད་བསྒྲིབས་པ་མེད་པའི་ཡུལ་དུ་ཁོང་དུ་ཆུད་པ། ཆོས་ཐམས་ཅད་ཀྱི་རང་བཞིན་སྐྱེ་བ་མེད་པ་རྣམ་པར་རིག་པ། ཕྲ་བ་
དང་ཡངས་པ་ཕན་ཚུན་དུ་ཡོངས་སུ་བསྡུ་བ་ལ་དབང་བསྒྱུར་བ་སངས་རྒྱས་ཀྱི་ས་ཟབ་མོའི་ཚུལ་ངེས་པར་རྟོགས་པ། དོན་ཟབ་མོའི་ཚིག་དང༌། ཡི་གེའི་ཐ་སྙད་ལ་མཁས་པ། ཚིག་དང༌།
ཡི་གེ་དང༌། དོན་མི་ཟད་པ་རབ་ཏུ་བརྗོད་པ། མདོ་སྡེ་རྒྱ་མཚོ་ཐམས་ཅད་ཚིག་གཅིག་ཏུ་ཆུད་པར་རབ་ཏུ་སྟོན་པ། གཟུངས་དང་ཡེ་ཤེས་ཀྱི་ལུས་རྒྱ་ཆེན་པོ་བྱིན་གྱིས་རློབ་པ། བསྐལ་པ་
མཐའ་ཡས་པར་ཡོངས་སུ་འཛིན་པའི་གཟུངས་དང་ལྡན་པའི་བྱིན་གྱི་རླབས་ཅན། སེམས་ཀྱི་སྐད་ཅིག་གཅིག་གིས་བསྐལ་པ་བརྗོད་དུ་མེད་པར་གནས་པ་རབ་ཏུ་རྟོགས་པའི་ཡེ་ཤེས་ཅན།

45-1-75a

སེམས་ཀྱི་སྐད་ཅིག་གཅིག་གིས་དུས་གསུམ་ཤེས་པ། འཇིག་རྟེན་ཐམས་ཅད་མངོན་པར་ཤེས་པ། ཆོས་ཀྱི་གཟུངས་ཀྱི་སངས་རྒྱས་ཀྱི་ཆོས་རྒྱ་མཚོ་མཐའ་ཡས་
པ་དྲན་ཞིང་སྤོབས་པ། འགྲོ་བ་ཐམས་ཅད་ཀྱིས་ཤེས་པར་འགྱུར་བའི་ཐབས་ཀྱིས་ཆོས་ཀྱི་འཁོར་ལོ་བསྐོར་བ་ལས་ཕྱིར་མི་ལྡོག་པ། སངས་རྒྱས་ཀྱི་ཡུལ་ལ་ཡེ་ཤེས་སྣང་བ་རབ་ཏུ་
ཐོབ་པ། གྱ་ནོམ་པར་སྣང་བའི་ཏིང་ངེ་འཛིན་ལ་རྟག་ཏུ་མཉམ་པར་བཞག་པ། ཆགས་པ་མེད་པའི་མཐའི་ཆོས་ཐམས་ཅད་རབ་ཏུ་དབྱེ་བའི་ཡེ་ཤེས་ལ་མངོན་པར་མཁས་པ། ཆོས་
ཐམས་ཅད་ལས་ཁྱད་པར་དུ་འཕགས་པའི་རྣམ་པར་འཕྲུལ་བའི་ཡུལ་ལ་ཡེ་ཤེས་ཀྱིས་རྣམ་པར་རྩེ་བ། དམིགས་པ་ཐམས་ཅད་ལ་རྒྱན་བཟང་པོར་བྱིན་གྱིས་རློབ་པ། ཆོས་ཀྱི་
དབྱིངས་ཕྱོགས་མེད་པ་ལ་ཕྱོགས་ཀྱི་རྗེས་སུ་འབྲང་བས་རབ་ཏུ་ཞུགས་པ། ཕྱོགས་ཐམས་ཅད་རྣམ་པར་དབྱེ་བས་ཆོས་ཀྱི་དབྱིངས་ལས་ཡང་དག་པར་གཞོལ་བ་ཤིན་ཏུ་ཕྲ་བ་སྟེ།
ཡངས་པའི་རྡུལ་ཤིན་ཏུ་ཕྲ་བ་ལ་བྱང་ཆུབ་ཏུ་རྣམ་པར་འཚང་རྒྱ་བ་རང་བཞིན་ཁ་དོག་ཐམས་ཅད་ཡོངས་སུ་སྟོན་པ། ཕྱོགས་གཅིག་ལ་ཡང་དག་པར་གཞོལ་བ་དེ་ལྟ་བུའི་ཡོན་
ཏན་དང་ཡེ་ཤེས་མཐའ་ཡས་པས་ཡང་དག་པར་བསྐྱེད་དེ། བསོད་ནམས་དང་ཡེ་ཤེས་ཀྱི་སྙིང་པོ་དང་ལྡན་པར་གྱུར་པ། སངས་རྒྱས་ཐམས་ཅད་ཀྱིས་བསྟོད་པ། བསྔགས་པ། བཀུར་

45-1-75b

བ༑ ཚིག་དང༌། ཡི་གེ་མི་ཟད་པས་ཡོན་ཏན་དང་ལེགས་པ་བརྗོད་དུ་ཡོད་པའི་བྱང་ཆུབ་སེམས་དཔའ་ཛེ་ཏའི་ཚལ་དུ་འདུས་ཏེ་འཁོད་པ། དེ་བཞིན་གཤེགས་པའི་ཡོན་ཏན་རྒྱ་མཚོ་ལ་
འཇུག་པ། དེ་བཞིན་གཤེགས་པའི་འོད་ཟེར་གྱིས་རབ་ཏུ་སྣང་བར་གྱུར་པ་དེ་དག་གི་ལུས་ཐམས་ཅད་དང༌། ཁང་པ་བརྩེགས་པ་དེ་དག་དང༌། བྱང་ཆུབ་སེམས་དཔའི་ལོངས་སྤྱོད་དེ་
དག་དང༌། བྱང་ཆུབ་སེམས་དཔའི་སྟན་དེ་དག་དང༌། ཛེ་ཏའི་ཚལ་ཐམས་ཅད་ནས་ཀྱང༌། དགའ་བ་ཆེན་པོའི་ཤུགས་རབ་ཏུ་ཐོབ་པའི་ཆོས་ཉིད་དང༌། བྱང་ཆུབ་སེམས་དཔའི་ཆོས་སྣང་བ་
བསམ་གྱིས་མི་ཁྱབ་པ་རབ་ཏུ་ཐོབ་པས། དགའ་བའི་ཤུགས་ལས་བྱུང་བའི་རྣམ་པར་འཕྲུལ་པ་ཆེན་པོའི་རྒྱན་མངོན་པར་འཐོན་ནས། ཆོས་ཀྱི་དབྱིངས་ཐམས་ཅད་རྒྱས་པར་ཁྱབ་པར་གྱུར་ཏོ། །
འདི་ལྟ་སྟེ། སེམས་ཀྱི་སྐད་ཅིག་རེ་རེ་ལ་འོད་ཟེར་གྱི་དྲ་བའི་སྤྲིན་ཤིན་ཏུ་ཡངས་པ། འགྲོ་བ་ཐམས་ཅད་ཡོངས་སུ་ཚིམ་པར་བྱེད་པ་མངོན་པར་འཐོན་ཏེ། ཕྱོགས་བཅུ་རྒྱས་པར་ཁྱབ་པར་
གྱུར་ཏོ། །རིན་པོ་ཆེ་སྣ་ཚོགས་ཀྱི་དྲིལ་བུའི་སྤྲིན་མངོན་པར་འཐོན་ཏེ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཡོན་ཏན་དང༌། ལེགས་པ་རབ་ཏུ་བརྗོད་པའི་སྤྲིན་གྱི་ང་རོ་རྗེས་སུ་
བསྒྲགས་པས་ཕྱོགས་བཅུ་རྒྱས་པར་ཁྱབ་པར་གྱུར་ཏོ། །དམིགས་པ་ཐམས་ཅད་ལས་འགྲོ་བ་ཐམས་ཅད་ཀྱི་རོལ་མོའི་སྤྲིན་མངོན་པར་འཐོན་ཏེ། སེམས་ཅན་ཐམས་ཅད་ཀྱི་ལས་དང་

45-1-76a

རྣམ་པར་སྨིན་པ། རོལ་མོའི་སྒྲ་སྙན་པར་བླང་བས་རྗེས་སུ་སྒྲོག་ཅིང༌། ཕྱོགས་བཅུ་རྒྱས་པར་ཁྱབ་པར་གྱུར་ཏོ། །བྱང་ཆུབ་སེམས་དཔའ་ཐམས་ཅད་ཀྱི་སྨོན་
ལམ་དང༌། བྱང་ཆུབ་སེམས་དཔའི་སྤྱོད་པ་སྣ་ཚོགས་ཡང་དག་པར་སྟོན་པའི་ཚུལ་གྱི་སྤྲིན་མང་པོ་མངོན་པར་འཐོན་ནས། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་གྱི་སྒྲ་
དབྱངས་རབ་ཏུ་སྒྲོག་པས་ཕྱོགས་བཅུ་རྒྱས་པར་ཁྱབ་པར་གྱུར་ཏོ། །དེ་བཞིན་གཤེགས་པ་ཐམས་ཅད་ཀྱི་སྤྲུལ་པ་དང༌། རྣམ་པར་འཕྲུལ་པའི་སྤྲིན་མང་པོ་མངོན་པར་འཐོན་ནས། དེ་
བཞིན་གཤེགས་པ་ཐམས་ཅད་ཀྱི་གསུང་གི་དབྱངས་རྗེས་སུ་བརྗོད་ཅིང༌། ཕྱོགས་བཅུ་རྒྱས་པར་ཁྱབ་པར་གྱུར་ཏོ། །བྱང་ཆུབ་སེམས་དཔའི་ལུས་མཚན་དང་དཔེ་བྱད་བཟང་པོས་རྣམ་
པར་བརྒྱན་པའི་སྤྲིན་མང་པོ་མངོན་པར་འཐོན་ནས། ཞིང་ཐམས་ཅད་དུ་བྱུང་བའི་སངས་རྒྱས་སྐྱེ་བ་གཅིག་ནས་སྐྱེ་བ་གཅིག་ཏུ་བརྒྱུད་པ་རབ་ཏུ་བརྗོད་ཅིང༌། ཕྱོགས་བཅུ་རྒྱས་པར་ཁྱབ་
པར་གྱུར་ཏོ། །དུས་གསུམ་གྱི་དེ་བཞིན་གཤེགས་པ་ཐམས་ཅད་དང་མཉམ་པའི་སྙིང་པོ་བྱང་ཆུབ་ཀྱི་སྤྲིན་མང་པོ་མངོན་པར་འཐོན་ནས། དེ་བཞིན་གཤེགས་པ་ཐམས་ཅད་མངོན་པར་
བྱང་ཆུབ་པའི་རྒྱན་བྱུང་བ་ཡོངས་སུ་སྟོན་ཅིང༌། ཕྱོགས་བཅུ་སངས་རྒྱས་པར་ཁྱབ་པར་གྱུར་ཏོ། །དམིགས་པ་ཐམས་ཅད་ལས་ཀླུའི་དབང་པོའི་ལུས་ཀྱི་སྤྲིན་མང་པོ་མངོན་པར་འཐོན་

45-1-76b

ནས༑ སྤོས་སྣ་ཚོགས་ཀྱི་ཆར་རབ་ཏུ་འབེབས་ཤིང༌། ཕྱོགས་བཅུ་རྒྱས་པར་ཁྱབ་པར་གྱུར་ཏོ། །འགྲོ་བ་ཐམས་ཅད་ཀྱི་དབང་པོའི་ལུས་དང་འདྲ་བའི་སྤྲིན་མང་པོ་མངོན་པར་འཐོན་ནས།
བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ཡོངས་སུ་བརྗོད་པ་བྱེད་ཅིང༌། ཕྱོགས་བཅུ་རྒྱས་པར་ཁྱབ་པར་གྱུར་ཏོ། །ཞིང་ཡོངས་སུ་དག་པ་རིན་པོ་ཆེ་ཐམས་ཅད་ཀྱི་རང་བཞིན་ཡོངས་
ཀྱི་གཟུགས་བརྙན་གྱི་སྤྲིན་མང་པོ་མངོན་པར་འཐོན་ནས། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་བསྐོར་བ་མངོན་པར་སྟོན་ཅིང༌། ཕྱོགས་བཅུ་རྒྱས་པར་ཁྱབ་པར་གྱུར་
ཏོ༑ ༑དེ་དག་ལ་སོགས་པ་བྱང་ཆུབ་སེམས་དཔའ་དེ་དག་གི་བྱིན་གྱི་རླབས་དང༌། ཆོས་ཀྱི་སྣང་བ་རྒྱ་མཚོ་བསམ་གྱིས་མི་ཁྱབ་པ་རབ་ཏུ་ཐོབ་པའི་ཆོས་ཉིད་ཀྱི་རྒྱན་ཆེན་པོ་རྣམ་པར་སྤྲུལ་པའི་
སྤྲིན༑ སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་བར་གྱུར་ཏོ། །དེ་ནས་བྱང་ཆུབ་སེམས་དཔའ་འཇམ་དཔལ་གྱིས་སངས་རྒྱས་ཀྱི་བྱིན་གྱིས་རླབས་ཀྱིས་རྣམ་པར་འཕྲུལ་
པ་དེ་དག་ཡོངས་སུ་སྟོན་པ་བྱེད་ཅིང༌། ཕྱོགས་བཅུར་རྣམ་པར་བལྟས་ནས་དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཛེ་ཏའི་ཚལ་དུ་སངས་རྒྱས་བྱིན་གྱི་རླབས། །མཐའ་ཡས་རྒྱ་ཆེན་ཡོངས་
སུ་བྱུང་ལ་ལྟོས། །དམིགས་པ་ཀུན་ལས་ལུས་ཀྱི་སྤྲིན་ཆེན་རྣམས། །མངོན་པར་འཐོན་ཅིང་ཕྱོགས་རྣམས་ཀུན་ཏུ་ཁྱབ། །བདེ་གཤེགས་སྲས་པོ་རྣམས་ཀྱི་སྣ་ཚོགས་རྒྱན། །ཁ་དོག་མཐའ་

45-1-77a

ཡས་རྒྱ་ཆེན་རྣམ་དག་པ། །སྟན་དང་དམིགས་པ་ཡོངས་སུ་བཅས་པ་ལ། །དེ་དག་ཐམས་ཅད་གཟུགས་བརྙན་བྱུང་བ་སྣང༌། །རྒྱན་རྣམས་སྣ་ཚོགས་རིན་ཆེན་འོད་
འཕྲོའི་སྤྲིན། །བདེ་གཤེགས་སྲས་པོ་རྣམས་ཀྱི་སྤུ་རྩེ་ལས། །སངས་རྒྱས་གསུང་རྣམས་རབ་ཏུ་སྒྲོག་བྱེད་ཅིང༌། །ཞིང་རྣམས་ཀུན་གྱི་དབྱིངས་སུ་ཁྱབ་པར་འཕྲོ། །ཚངས་པའི་དབང་
པོའི་གཟུགས་འདྲ་ལུས་རྣམས་དང༌། །སྤྱོད་ལམ་རབ་ཏུ་ཞི་བ་དག་པའི་གཟུགས། །ཞིང་གི་མེ་ཏོག་ཀུན་ལས་མངོན་འཐོན་ཏེ། །བསམ་གཏན་ཡན་ལག་བརྗོད་ཅིང་ཀུན་ཏུ་འདོང༌། །
ཀུན་ཏུ་བཟང་པོ་འདྲ་བའི་རྒྱལ་བའི་སྲས། །མཚན་རབ་དཔེ་བྱད་བཟང་པོས་བརྒྱན་པའི་ལུས། །གྲངས་མེད་བསམ་ཡས་བདེ་གཤེགས་པ་སྤུ་ལས། །སྤྲུལ་པ་དེ་འདྲ་ཐོགས་པ་མེད་
པར་འབྱུང༌། །བདེ་གཤེགས་སྲས་པོ་དུས་གསུམ་བྱུང་བ་རྣམས། །ཡོན་ཏན་རྒྱ་མཚོའི་ལེགས་པ་བརྗོད་པ་དག །རྒྱ་མཚོ་ཆེ་མཉམ་རྒྱན་སྤྲིན་དེ་དག་ཀུན། །ཛེ་ཏའི་ཚལ་ན་གནས་
ཤིང་རབ་ཏུ་བརྗོད། །ཕྱོགས་རྣམས་ཀུན་གྱི་སེམས་ཅན་ཡོངས་ཀྱི་ལས། །རྒྱ་མཚོ་ཆེན་པོ་སྣ་ཚོགས་མ་ལུས་པར། །ཛེ་ཏའི་ཚལ་གྱི་ཤིང་གི་གཟུགས་རྣམས་ཀྱི། །གསེབ་ནས་བྱུང་
བར་གྱུར་པ་ཀུན་ཏུ་གྲགས། །དུས་གསུམ་འབྱུང་བའི་རྒྱལ་བ་ཐམས་ཅད་ཀྱི། །ཞིང་རྣམས་ཀུན་གྱི་མ་ལུས་རྣམ་འཕྲུལ་པ། །ཞིང་རྣམས་རྒྱ་མཚོའི་རྡུལ་སྙེད་དེ་དག་ཀྱང༌། །སོ་སོ་

45-1-77b

དམིགས་ཀྱི་དམིགས་པར་གྱུར་པ་སྣང༌། །སངས་རྒྱས་ཕྱོགས་ཀྱི་ཞིང་རྣམས་རྒྱ་མཚོའི་སྤྲིན། །སྤུ་རྩེ་རེ་རེར་སྣ་ཚོགས་རྣམས་ཕྱེ་བའི། །སངས་རྒྱས་གནས་རྣམས་སྐད་ཅིག་རེ་རེར་སྣང༌། །
དེ་དག་ལ་ཡང་སངས་རྒྱས་སྤྲིན་མང་བཞུགས། །འགྲོ་དང་མཉམ་པར་ཕྱོགས་རྣམས་ཀུན་བཀང་ཞིང༌། །སེམས་ཅན་ཐབས་ཀྱིས་ཡོངས་སུ་སྨིན་པར་བྱེད། །དེ་དག་འོད་ལས་སྤོས་ཀྱི་
འོད་འཕྲོ་དང༌། །མེ་ཏོག་ཕལ་ཆེན་རྒྱ་མཚོ་སྤྲིན་ཀྱང་འབྱུང༌། །མཁའ་ལྟར་ཚད་མེད་རིན་ཆེན་གཞལ་མེད་ཁང༌། །མ་ལུས་རྒྱན་རབ་ཀུན་གྱིས་རྣམ་མཛེས་པ། །དེ་དག་ཐམས་ཅད་ཕྱོགས་
རྣམས་ཀུན་ཁྱབ་བྱེད། །ཞིང་དང་སྙིང་པོ་བྱང་ཆུབ་དེ་བཞིན་ནོ། །དུས་གསུམ་བྱུང་བའི་རྒྱལ་བའི་སྲས་རྣམས་ཀྱིས། །ཀུན་ཏུ་བཟང་པོའི་སྤྱོད་པའི་རྣམ་ཚུལ་དུ། །ཞིང་རྣམས་རྒྱ་མཚོ་
རྣམ་པར་དག་བྱས་པའི། །རྒྱན་རབ་སྣ་ཚོགས་འགྲོ་ལྟར་ཚད་མེད་པ། །ཕྱོགས་རྣམས་དུས་གསུམ་ཀུན་ཏུ་གང་བྱུང་རྣམས། །བསྐལ་པ་རྒྱ་མཚོ་ཆེན་པོར་རྣམ་སྦྱངས་པ། །དེ་དག་ཀུན་
ཀྱང་ཛེ་ཏའི་ནགས་ཚལ་གྱི། །བར་སྣང་མཁའ་ལ་གཟུགས་བརྙན་ཚུལ་དུ་སྣང༌། །དེ་ནས་བྱང་ཆུབ་སེམས་དཔའ་སངས་རྒྱས་ཀྱི་ཏིང་ངེ་འཛིན་གྱིས་རྒྱུད་ཤིན་ཏུ་སྣང་བར་བྱས་པ་དེ་དག་
ལས༑ ༑བྱང་ཆུབ་སེམས་དཔའ་རེ་རེས་ཀྱང༌། སྙིང་རྗེ་ཆེན་པོའི་སྒོ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དུ་ཞུགས་པར་གྱུར་ནས། དེ་དག་དེ་བས་ཀྱང་འགྲོ་བ་ཐམས་

45-1-78a

ཅད་ལ་ཕན་པ་དང༌། ཡོངས་སུ་བསྡུ་བའི་དོན་དུ་ཞུགས་པར་གྱུར་ཏེ། དེ་ལྟར་མཉམ་པར་བཞག་པ་དེ་དག་གི་བ་སྤུའི་སྒོ་རེ་རེ་ནས་ཀྱང་འོད་ཟེར་སངས་རྒྱས་ཀྱི་
ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་མངོན་པར་འཐོན་པར་གྱུར་ཏེ། འོད་ཟེར་དེ་དག་གི་སྒོ་རེ་རེ་ནས་ཀྱང༌། བྱང་ཆུབ་སེམས་དཔའི་འཕྲུལ་པའི་སྤྲིན། འཇིག་རྟེན་གྱི་དབང་པོ་
ཐམས་ཅད་དང་འདྲ་བའི་ལུས་དང༌། འགྲོ་བ་ཐམས་ཅད་ལ་མངོན་པར་བལྟ་བའི་ལུས་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། འཕྲོད་པའི་ལས་དང་ལྡན་པ་
མངོན་པར་འཐོན་ཏེ། མངོན་པར་འཐོན་ནས་ཀྱང༌། ཕྱོགས་ཐམས་ཅད་ཀྱི་ཆོས་ཀྱི་དབྱིངས་རྒྱས་པར་བཀང་ནས། སེམས་ཅན་ཐམས་ཅད་ཡང་དག་པར་བསྐུལ་ཞིང་ཡོངས་སུ་
སྨིན་པར་བྱ་བ་དང༌། གདུལ་བར་བྱེད་དོ། །ལྷའི་གནས་ནས་ཤི་འཕོས་པ་ཡོངས་སུ་བསྟན་པའི་སྒོ་དང༌། འཇིག་རྟེན་གྱི་ཁམས་ཐམས་ཅད་དུ་སྐྱེ་བ་ཡོངས་སུ་བསྟན་པའི་སྒོ་དང༌།
བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ཡོངས་སུ་བསྟན་པའི་སྒོ་དང༌། རྨི་ལམ་ཡོངས་སུ་བསྟན་པའི་སྒོ་དང༌། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་
ཀྱིས་སེམས་ཅན་ཡོངས་སུ་བསྐུལ་བ་བྱེད་དོ། །བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་གྱིས་འབྱུང་བའི་སྒོ་དང༌། འཇིག་རྟེན་གྱི་ཁམས་ཡོངས་སུ་བསྐྱོད་པའི་སྒོ་དང༌། སྦྱིན་

45-1-78b

པའི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་བསྟན་པའི་སྒོ་དང༌། དེ་བཞིན་གཤེགས་པ་ཐམས་ཅད་ཀྱི་ཡོན་ཏན་ལ་ནན་ཏན་དུ་བྱ་བ་དང་རབ་ཏུ་བསྒྲུབ་པའི་སྒོ་དང༌། ཡན་ལག་དང་ཉིང་ལག་
གཅོད་པའི་བཟོད་པའི་ཕ་རོལ་ཏུ་ཕྱིན་པ་ཡོངས་སུ་བསྟན་པའི་སྒོ་དང༌། བྱང་ཆུབ་སེམས་དཔའི་རྣམ་པར་འཕྲུལ་པ་ཆེན་པོས་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་སུ་བསྟན་པའི་
སྒོ་དང༌། བྱང་ཆུབ་སེམས་དཔའི་བསམ་གཏན་དང༌། རྣམ་པར་ཐར་པ་དང༌། ཏིང་ངེ་འཛིན་དང༌། སྙོམས་པར་འཇུག་པ་ཐམས་ཅད་དང༌། སངས་རྒྱས་ཀྱི་ཡེ་ཤེས་ཀྱི་ལམ་གྱི་དཀྱིལ་
འཁོར་སྣང་བ་རབ་ཏུ་བརྗོད་པའི་སྒོ་དང༌། སངས་རྒྱས་ཀྱི་ཆོས་ཐམས་ཅད་ཡོངས་སུ་བཙལ་བའི་ཕྱིར་ཆོས་ཀྱི་ཚིག་དང༌། ཡི་གེ་རེ་རེའི་ཕྱིར་ལུས་གྲངས་མེད་པ་ཡོངས་སུ་གཏོང་བ་ཡོངས་སུ་
བསྟན་པའི་སྒོ་དང༌། དེ་བཞིན་གཤེགས་པ་ཐམས་ཅད་ཀྱི་དྲུང་དུ་འགྲོ་ཞིང་ཆོས་ཐམས་ཅད་ཡོངས་སུ་དྲི་བའི་སྒོ་དང༌། དུས་ལ་ཇི་ལྟར་འབབ་པ་དང་བསམ་པ་ཇི་ལྟ་བ་བཞིན་དུ་འགྲོ་
བའི་དྲུང་དུ་འགྲོ་ཞིང་ཐམས་ཅད་མཁྱེན་པ་ཉིད་དུ་ཡོངས་སུ་སྨིན་པར་འགྱུར་བ་ཐོབ་པར་བྱ་བའི་ཚུལ་རྒྱ་མཚོ་སྣང་བའི་རྣམ་པར་དམིགས་པར་བྱ་བའི་སྒོ་དང༌། བྱང་ཆུབ་སེམས་
དཔའི་བསོད་ནམས་དང༌། ཡེ་ཤེས་ཀྱི་ཚོགས་ཐམས་ཅད་བདུད་དང་ཕས་ཀྱི་རྒོལ་བས་མི་ཚུགས་པའི་སྟོབས་ཀྱི་རྒྱལ་མཚན་ཡོངས་སུ་བསྟན་པའི་སྒོ་དང༌། བཟོ་ཐམས་ཅད་ཤེས་ཤིང་

45-1-79a

མཁས་པ་དང་ལྡན་པའི་ཡེ་ཤེས་ཀྱིས་ཡོངས་སུ་བསྟན་པའི་སྒོ་དང༌། འགྲོ་བ་ཐམས་ཅད་ལས་ཁྱད་པར་དུ་འཕགས་པར་ཤེས་ཤིང༌། མཁས་པ་དང་ལྡན་
པའི་ཡེ་ཤེས་ཀྱིས་ཡོངས་སུ་བསྟན་པའི་སྒོ་དང༌། སེམས་ཅན་ཐམས་ཅད་ཀྱི་བསམ་པའི་ཁྱད་པར་ཤེས་ཤིང༌། མཁས་པ་དང་ལྡན་པའི་ཡེ་ཤེས་ཀྱིས་ཡོངས་སུ་བསྟན་པའི་སྒོ་
དང༌། སེམས་ཅན་ཐམས་ཅད་ཀྱི་དབང་པོ་ལ་འཇུག་པའི་ཐབས་ཀྱིས་ཉོན་མོངས་པ་དང་བག་ཆགས་སྣ་ཚོགས་ཡང་དག་པར་གཞོམ་པ་ལ་ཤེས་ཤིང༌། མཁས་པ་དང་ལྡན་པའི་
ཡེ་ཤེས་ཀྱིས་ཡོངས་སུ་བསྟན་པའི་སྒོ་དང༌། དེ་དག་ལ་སོགས་པའི་སེམས་ཅན་ཡོངས་སུ་སྨིན་པར་བྱ་བ་དང༌། གདུལ་བའི་ཐབས་དང༌། བསྡུ་བའི་སྒོ་སངས་རྒྱས་ཀྱི་ཞིང་བརྗོད་དུ་
མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་བྱང་ཆུབ་སེམས་དཔའ་དེ་དག་སེམས་ཅན་ཐམས་ཅད་ཀྱི་གནས་སུ་ཕྱིན་པར་སྣང་སྟེ། ལ་ལ་ནི་ལྷའི་གནས་སུ་ཕྱིན་པར་སྣང་ངོ༌། །ལ་ལ་
ནི་ཀླུའི་གནས་སུ་ཕྱིན་པར་སྣང་ངོ༌། །ལ་ལ་ནི་གནོད་སྦྱིན་གྱི་གནས་སུ་ཕྱིན་པར་སྣང་ངོ༌། །ལ་ལ་ནི་དྲི་ཟའི་གནས་སུ་ཕྱིན་པར་སྣང་ངོ༌། །ལ་ལ་ནི་ལྷ་མ་ཡིན་གྱི་གནས་སུ་ཕྱིན་པར་
སྣང་ངོ༌། །ལ་ལ་ནི་ནམ་མཁའ་ལྡིང་གི་གནས་སུ་ཕྱིན་པར་སྣང་ངོ༌། །ལ་ལ་ནི་མིའམ་ཅིའི་གནས་སུ་ཕྱིན་པར་སྣང་ངོ༌། །ལ་ལ་ནི་ལྟོ་ཕྱེ་ཆེན་པོའི་གནས་སུ་ཕྱིན་པར་སྣང་ངོ༌། །

45-1-79b

ལ་ལ་ནི་ཚངས་པའི་དབང་པོའི་གནས་སུ་ཕྱིན་པར་སྣང་ངོ༌། །ལ་ལ་ནི་མིའི་གནས་སུ་ཕྱིན་པར་སྣང་ངོ༌། །ལ་ལ་ནི་གཤིན་རྗེའི་གནས་སུ་ཕྱིན་པར་སྣང་ངོ༌། །ལ་ལ་ནི་ཡི་དྭགས་ཀྱི་གནས་ཐམས་
ཅད་དུ་ཕྱིན་པར་སྣང་ངོ༌། །ལ་ལ་ནི་སེམས་ཅན་དམྱལ་བའི་འཇིག་རྟེན་ཐམས་ཅད་དུ་ཕྱིན་པར་སྣང་ངོ༌། །ལ་ལ་ནི་ཡི་དྭགས་ཀྱི་སྐྱེ་གནས་ཀྱི་རྒྱུད་ཐམས་ཅད་དུ་ཕྱིན་པར་སྣང་སྟེ། མཐོང་
བས་འདུལ་བའི་སེམས་ཅན་དང༌། ཐོས་པས་འདུལ་བ་དང༌། རྗེས་སུ་དྲན་པས་འདུལ་བ་དང༌། དབྱངས་ཀྱི་དཀྱིལ་འཁོར་གྱི་འདུལ་བ་དང༌། མིང་གི་ཆུ་ཀླུང་གི་སྒྲས་འདུལ་བ་དང༌། འོད་
ཀྱི་དཀྱིལ་འཁོར་གྱིས་འདུལ་བ་དང༌། འོད་ཟེར་གྱི་དྲ་བ་རབ་ཏུ་དགྱེ་བས་འདུལ་བ་དང༌། སེམས་ཅན་རྣམས་ཀྱི་བསམ་པའི་ཚུལ་ཇི་ལྟ་བ་བཞིན་དུ་ཡོངས་སུ་སྨིན་པར་བྱ་བ་དང༌། གདུལ་
བའི་ཕྱིར་སྙིང་རྗེ་ཆེན་པོ་ཐ་མི་དད་པ་དང༌། སྨོན་ལམ་ཐ་མི་དད་པ་དང༌། ཡེ་ཤེས་ཐ་མི་དད་པ་དང༌། སེམས་ཅན་ཡོངས་སུ་བསྡུ་བ་ཐ་མི་དད་པའི་ཚུལ་དུ། བྱང་ཆུབ་སེམས་དཔའ་དེ་དག་
ཛེ་ཏའི་ཚལ་ནས་རྣམ་པར་འཕྲུལ་བའི་རྒྱན་པ་སྣ་ཚོགས་ཀྱིས། འཇིག་རྟེན་གྱི་ཁམས་འབྱམས་ཀླས་པ་ཐམས་ཅད་དང༌། སེམས་ཅན་གྱི་ཁམས་འབྱམས་ཀླས་པ་ཐམས་ཅད་རྒྱས་པར་
འགེངས་པ་བྱེད་པར་སྣང་ཡང༌། དེ་བཞིན་གཤེགས་པའི་ཞབས་ཀྱི་དྲུང་ནས་མི་གཡོ་སྟེ། ལ་ལ་ནི་རང་གི་གནས་དང༌། ཁང་པ་བརྩེགས་པ་དང༌། སྟན་དང༌། འཁོར་དུ་བཅས་པས་ཕྱོགས་

45-1-80a

བཅུ་རྒྱས་པར་བྱེད་པར་སྣང་ཡང༌། དེ་བཞིན་གཤེགས་པའི་ཞབས་ཀྱི་དྲུང་ནས་མི་གཡོའོ། །ལ་ལ་ནི་སྤྲུལ་པའི་སྤྲིན་རབ་ཏུ་འགྱེད་པར་སྣང༌། ལ་ལ་ནི་
སེམས་ཅན་ཡོངས་སུ་སྨིན་པར་བྱ་བའི་དོན་དུ་གཅིག་པུ་གཉིས་སུ་མེད་པར་འགྲོ་བར་སྣང་ཡང༌། དེ་བཞིན་གཤེགས་པའི་འཁོར་གྱི་དཀྱིལ་འཁོར་ནས་མི་གཡོའོ། །ལ་ལ་ནི་དགེ་སྦྱོང་
གི་གཟུགས། ལ་ལ་ནི་ཚངས་པའི་གཟུགས། ལ་ལ་ནི་བརྟུལ་ཞུགས་ཅན་ཐམས་ཅད་ཀྱི་ཆ་བྱད་དང༌། ཆོ་ག་དང༌། ཆུ་ཞེང་གི་གཟུགས། ལ་ལ་ནི་སྨན་པའི་གཟུགས། ལ་ལ་ནི་ཚོང་
པའི་གཟུགས། ལ་ལ་ནི་སྙན་པས་འཚོ་བའི་གཟུགས། ལ་ལ་ནི་གར་མཁན་གྱི་གཟུགས། ལ་ལ་ནི་ལྷ་ཁྱེར་བའི་གཟུགས། ལ་ལ་ནི་བཟོ་ཐམས་ཅད་དང་ལྡན་པའི་གཟུགས་སུ་གྲོང་
དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་ཕོ་བྲང་འཁོར་དུ་ཕྱིན་པར་སྣང་སྟེ། དུས་ཀྱི་དབང་གིས་དུས་ཀྱི་རྗེས་སུ་འབྲང་ཞིང༌། མིང་དང༌། གཟུགས་
དང༌། ལུས་མངོན་པར་བསྒྲུབ་པ་ཐ་དད་པ་དང༌། ལུས་ཀྱི་ཁ་དོག་དང༌། དབྱིབས་ཚུལ་དང་འདྲ་བ་དང༌། དབྱངས་རྣམ་པ་ཐ་དད་པ་དང༌། སྐད་རྣམ་པ་ཐ་དད་པ་དང༌། སྤྱོད་ལམ་རྣམ་
པ་ཐ་དད་པ་དང༌། གནས་རྣམ་པ་ཐ་དད་པས་བྱང་ཆུབ་སེམས་དཔའི་སྤྱོད་པ་དང༌། འགྲོ་བ་ཐམས་ཅད་མིག་འཕྲུལ་ལྟ་བུར་ཤེས་པ་དང༌། བཟོའི་འཁོར་ཐམས་ཅད་རབ་ཏུ་བརྗོད་

45-1-80b

པ་དང༌། འགྲོ་བ་ཐམས་ཅད་ཀྱི་ཤེས་པ་བརྗོད་པས་སྣང་བའི་སྒྲོན་མ་དང༌། བདེ་བ་ཐམས་ཅད་ཀྱི་བྱིན་གྱི་རླབས་ཀྱིས་བརྒྱན་པ་དང༌། ལས་ཐམས་ཅད་སྣང་བར་བྱེད་པའི་འོད་དང་ལྡན་
པ་དང༌། ཕྱོགས་ཐམས་ཅད་ཐེག་པ་ལ་གནས་པས་རབ་ཏུ་སྦྱོང་བ་དང༌། བྱང་ཆུབ་སེམས་དཔའི་སྤྱོད་པ་ཆོས་ཐམས་ཅད་ཀྱི་དཀྱིལ་འཁོར་རབ་ཏུ་སྣང་བ་ལ་སྤྱོད་ཅིང༌། སེམས་ཅན་
ཡོངས་སུ་སྨིན་པར་བྱ་བ་དང༌། གདུལ་བའི་དོན་དུ་གྲོང་དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་གནས་དག་ཏུ་ཕྱིན་པར་སྣང་ངོ༌། །དེ་ནས་འཇམ་དཔལ་
གཞོན་ནུར་གྱུར་པ་གནས་པ་མེད་པའི་ཁང་པ་བརྩེགས་པ་ན་འདུག་འདུག་པ་ལས། བསྐལ་པ་མཐུན་པའི་བྱང་ཆུབ་སེམས་དཔའ་དེ་དག་དང༌། རྟག་ཏུ་ཕྱི་བཞིན་འབྲང་བའི་ལག་ན་རྡོ་རྗེ་དག་དང༌།
འཇིག་རྟེན་ཐམས་ཅད་ཀྱི་ཉམས་བལྟ་བ་ལ་བརྩོན་ཞིང༌། སངས་རྒྱས་ཐམས་ཅད་བསྙེན་བཀུར་བར་སྨོན་པའི་སེམས་དང་ལྡན་པའི་ལུས་ཀྱི་རིགས་སུ་གཏོགས་པའི་ལྷ་དག་དང༌། སྔོན་གྱི་སྨོན་
ལམ་གྱིས་རྗེས་སུ་འབྲང་བའི་རྐང་གིས་འགྲོ་བའི་རིགས་སུ་གཏོགས་པའི་ལྷ་དག་དང༌། ཆོས་མཉན་པ་ལ་མངོན་པར་མོས་པའི་སའི་ལྷ་དག་དང༌། སྙིང་རྗེ་ཆེན་པོ་ལ་བརྩོན་པའི་ལུ་མ་དང༌།
མཚོ་དང༌། མཚེའུ་དང༌། རྫིང་བུ་དང༌། ཁྲོན་པ་དང༌། ཆུ་ཀླུང་གི་ལྷ་དག་དང༌། ཤེས་རབ་ཀྱི་འོད་སྣང་བས་རབ་ཏུ་གསལ་བའི་མེའི་ལྷ་དག་དང༌། རིན་པོ་ཆེའི་ཅོད་པན་ཐོགས་པའི་རླུང་གི་ལྷ་དག་

45-1-81a

དང༌། ཆོས་ཀྱི་ཕྱོགས་སྣང་བར་ཁོང་དུ་ཆུད་པའི་ཕྱོགས་ཀྱི་ལྷ་དག་དང༌། མ་རིག་པའི་མུན་པ་བསལ་བ་ལ་བརྩོན་པའི་མཚན་མོའི་ལྷ་དག་དང༌། དེ་བཞིན་
གཤེགས་པའི་ཉི་མ་མངོན་པར་བསྒྲུབ་པ་ལ་བརྩོན་པའི་ཉི་མའི་ལྷ་དག་དང༌། ཆོས་ཀྱི་དབྱིངས་ཐམས་ཅད་ཀྱི་ནམ་མཁའ་བརྒྱན་པ་ལ་བརྩོན་པའི་ནམ་མཁའི་ལྷ་དག་དང༌། འགྲོ་བ་
ཐམས་ཅད་སྲིད་པའི་རྒྱ་མཚོ་ལས་བསྒྲལ་བར་བརྩོན་པའི་གངས་ཆེན་མཚོའི་ལྷ་དག་དང༌། ཐམས་ཅད་མཁྱེན་པ་ཉིད་དུ་ཚོགས་ཡང་དག་པར་བསགས་པ་ལ་བརྩོན་ཞིང༌། དགེ་བའི་
རྩ་བའི་སྒོ་མངོན་པར་འཕགས་པའི་སེམས་དང་ལྡན་པའི་རིའི་ལྷ་དག་དང༌། འགྲོ་བ་ཐམས་ཅད་ཀྱི་ལུས་བརྒྱན་པར་བརྩོན་ཞིང་སངས་རྒྱས་ཐམས་ཅད་ཀྱི་ཁ་དོག་དང༌། བྱིན་གྱི་
རླབས་ལ་སྨོན་ཅིང་བརྩོན་པའི་ཆུ་ཀླུང་གི་ལྷ་དག་དང༌། འགྲོ་བ་ཐམས་ཅད་ཀྱི་སེམས་ཀྱི་གྲོང་རྡལ་ཡོངས་སུ་བསྐྱང་བར་བརྩོན་པའི་གྲོང་གི་ལྷ་དག་དང༌། ཐམས་ཅད་མཁྱེན་པའི་
ཆོས་ཀྱི་གྲོང་ཁྱེར་དུ་སྨོན་ཅིང་མོས་པའི་ཀླུའི་དབང་པོ་དག་དང༌། སེམས་ཅན་ཐམས་ཅད་ཡོངས་སུ་བསྲུང་བ་ལ་ཞུགས་པའི་གནོད་སྦྱིན་གྱི་དབང་པོ་དག་དང༌། སེམས་ཅན་ཐམས་ཅད་
ཀྱི་དགའ་བའི་ཤུགས་རྣམ་པར་འཕེལ་བར་བྱ་བ་ལ་བརྩོན་པའི་དྲི་ཟའི་དབང་པོ་དག་དང༌། ཡི་དྭགས་ཀྱི་རྒྱུད་ཐམས་ཅད་རྣམ་པར་བཟློག་པ་ལ་བརྩོན་པའི་གྲུལ་བུམ་གྱི་དབང་པོ་དག་

45-1-81b

དང༌། སེམས་ཅན་ཐམས་ཅད་སྲིད་པའི་རྒྱ་མཚོ་ནས་གདོན་པའི་སྨོན་ལམ་གྱིས་ཞུགས་པའི་ནམ་མཁའ་ལྡིང་གི་དབང་པོ་དག་དང༌། འཇིག་རྟེན་ཐམས་ཅད་ལས་འཕགས་པའི་དེ་བཞིན་
གཤེགས་པའི་སྐུ་དང༌། སྟོབས་ཡོངས་སུ་བསྒྲུབ་པར་སྨོན་ལམ་ཡོངས་སུ་བསྐྱེད་པའི་ལྷ་མ་ཡིན་གྱི་དབང་པོ་དག་དང༌། དེ་བཞིན་གཤེགས་པ་མཐོང་བས་དགའ་བར་གྱུར་ཅིང༌། ལུས་རབ་
ཏུ་འདུད་པའི་ལྟོ་འཕྱེ་ཆེན་པོའི་དབང་པོ་དག་དང༌། འཁོར་བ་ལས་སྐྱོ་བའི་ཡིད་དང་ལྡན་ཞིང་ངོར་ལྟ་བའི་ལྷའི་དབང་པོ་དག་དང༌། རིམ་གྲོ་ཆེན་པོ་རབ་ཏུ་བྱེད་ཅིང་ལུས་རབ་ཏུ་འདུད་པའི་
ཚངས་པའི་དབང་པོ་དག་དང༌། ལྷན་ཅིག་ཏུ་དེ་དག་གིས་རིམ་གྲོ་ཆེན་པོས་མངོན་པར་བསྟོད་དེ་མཆོད་ཅིང༌། དེ་ལྟ་བུའི་བྱང་ཆུབ་སེམས་དཔའི་རྣམ་པར་གནོན་པའི་རྒྱན་ཕུན་སུམ་ཚོགས་
པ་དང་ལྡན་པར་རང་རང་གི་གནས་ནས་བྱུང་སྟེ། བཅོམ་ལྡན་འདས་ལ་གཡས་ཕྱོགས་སུ་བསྐོར་བ་ལན་བརྒྱ་ཕྲག་དུ་མ་ཞིག་ཏུ་བྱས་ནས། མཆོད་པ་རྣམ་པ་དུ་མས་མཆོད་དེ། བཅོམ་
ལྡན་འདས་ཀྱི་སྤྱན་སྔ་ནས་ཕྱིར་བྱུང་ནས། ལྷོ་ཕྱོགས་ལོགས་སུ་ཡུལ་རྒྱུ་ཞིང་སོང་ངོ༌།།    །།བམ་པོ་བརྒྱད་ཅུ་རྩ་དགུ་པ། དེ་ནས་སངས་རྒྱས་ཀྱི་བྱིན་གྱི་རླབས་ཀྱིས། ཚེ་དང་
ལྡན་པ་ཤཱ་ར་དྭ་ཏིའི་བུས། འཇམ་དཔལ་གཞོན་ནུར་གྱུར་པ་བྱང་ཆུབ་སེམས་དཔའི་རྣམ་པར་འཕྲུལ་བའི་རྒྱན་ཕུན་སུམ་ཚོགས་པ་དེ་འདྲ་བས་ཛེ་ཏའི་ཚལ་ནས་བྱུང་སྟེ། ལྷོ་ཕྱོགས་ལོགས་

45-1-82a

སུ་འགྲོ་བ་མཐོང་ནས་དེ་འདི་སྙམ་དུ་གྱུར་ཏེ། བདག་ཀྱང་འཇམ་དཔལ་གཞོན་ནུར་གྱུར་བ་དང་ལྷན་ཅིག་ཏུ་ཡུལ་རྒྱུ་ཞིང་འགྲོའོ་སྙམ་ནས། དེ་དགེ་སློང་དྲུག་
ཅུ་ཙམ་གྱིས་བསྐོར་ཅིང་མདུན་དུ་བྱས་ཏེ། རང་གི་གནས་ནས་བྱུང་ནས། བཅོམ་ལྡན་འདས་གང་ན་བ་དེར་སོང་སྟེ། བཅོམ་ལྡན་འདས་ཀྱི་ཞབས་གཉིས་ལ་སྤྱི་བོས་ཕྱག་འཚལ་ནས་
བཅོམ་ལྡན་འདས་ལ་ཞུས་ཏེ། བཅོམ་ལྡན་འདས་ཀྱིས་གནང་བ་དང༌། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས། བཅོམ་ལྡན་འདས་ཀྱི་སྤྱན་སྔ་ནས་ཕྱིར་བྱུང་སྟེ། འཇམ་
དཔལ་གཞོན་ནུར་གྱུར་པ་གང་ན་བ་དེར། དགེ་སློང་ལྷན་ཅིག་ཏུ་སྤྱོད་པ་རབ་ཏུ་བྱུང་ནས་རིང་པོ་མ་ལོན་པ་གསར་དུ་ཞུགས་པ་ཤ་སྟག་སྟེ། འདི་ལྟར་དགེ་སློང་རྒྱ་མཚོའི་བློ་དང༌། ལེགས་
པར་བྱིན་པ་ཆེན་པོ་དང༌། བསོད་ནམས་ཀྱི་འོད་དང༌། བུ་ཆེན་པོ་དང༌། ཀུན་ཁྱབ་སྦྱིན་པ་དང༌། རྣམ་དག་སྤྱོད་པ་དང༌། ལྷའི་དཔལ་དང༌། དབང་པོའི་བློ་གྲོས་དང༌། ཚངས་པའི་
དམ་པ་དང༌། དགེ་སློང་ཞི་བའི་བློ་གྲོས་དང༌། དེ་དག་ལ་སོགས་པའི་དགེ་སློང་དྲུག་ཅུ་ཙམ་ཀུན་ཀྱང༌། སྔོན་གྱི་རྒྱལ་བ་ལ་བྱ་བ་བྱས་པ། དགེ་བའི་རྩ་བ་སྐྱེད་པ། མོས་པ་ཟབ་མོར་གྱུར་
པ༑ དད་པའི་མིག་ཡོངས་སུ་དག་པ། སེམས་རྒྱ་ཆེན་པོས་ཡོངས་སུ་སྤྱོད་པ། སངས་རྒྱས་ཀྱི་ཆོས་རྣམ་པར་བལྟ་བ་ལ་མཐུ་ཡོད་པ། ཆོས་ཀྱི་ངོ་བོ་ཉིད་དང་རང་བཞིན་ངེས་པར་རྟོགས་

45-1-82b

པའི་སེམས་དང་ལྡན་པ། གཞན་ལ་ཕན་པར་གྱུར་པའི་བློ་ཅན་དེ་བཞིན་གཤེགས་པའི་ཡོན་ཏན་ལ་མངོན་པར་མོས་པ། འཇམ་དཔལ་གཞོན་ནུར་གྱུར་པའི་ཆོས་བསྟན་པས་འདུལ་བ་ཤ་
སྟག་དང་འགྲོགས་ཤིང་མདུན་དུ་བྱས་ཏེ། སྔོན་དུ་བདར་ནས། འཇམ་དཔལ་གཞོན་ནུར་གྱུར་པ་གང་ན་བ་དེར་དོང་ངོ༌། །དེ་ནས་ཚེ་དང་ལྡན་པ་ཤཱ་རིའི་བུས། དེ་ལྟར་ལམ་དུ་ཞུགས་ཏེ་
འདོང་བའི་ཚེ། དགེ་སློང་དེ་དག་ཀུན་ལ་བལྟས་ནས། དགེ་སློང་རྒྱ་མཚོའི་བློ་ལ་སྨྲས་པ། རྒྱ་མཚོའི་བློ། བྱང་ཆུབ་སེམས་དཔའ་འཇམ་དཔལ་གྱི་ལུས་མཚན་དང་དཔེ་བྱད་བཟང་པོས་རྣམ་
པར་བརྒྱན་ཅིང་ཡོངས་སུ་དག་པ། ལྷ་དང་མིར་བཅས་པར་བསམ་གྱིས་མི་ཁྱབ་པ་དང༌། འོད་ཀྱི་དཀྱིལ་འཁོར་ཡོངས་སུ་དག་ཅིང་སེམས་ཅན་ཚད་མེད་པའི་དགའ་བ་ཡོངས་སུ་སྐྱེད་པ་
དང༌། འོད་ཟེར་གྱི་དྲ་བའི་རྒྱན་སེམས་ཅན་དཔག་ཏུ་མེད་པའི་སྡུག་བསྔལ་རབ་ཏུ་ཞི་བར་བྱེད་པ་དང༌། འཁོར་ཕུན་སུམ་ཚོགས་པ་སྔོན་གྱི་དགེ་བའི་རྩ་བ་ཡོངས་སུ་བཟུང་བ་དང༌། ལམ་
གྱི་རྒྱན་མགྲོན་ལམ་མིག་མངས་རིས་སུ་གནས་པ་དང༌། ལམ་རྣམ་པར་གནོན་པའི་རྒྱན་ཕྱོགས་ཀྱི་དཀྱིལ་འཁོར་ཐམས་ཅད་ལ་མངོན་པར་ལྟ་བར་གནས་པ་དང༌། བསོད་ནམས་ཕུན་སུམ་
ཚོགས་པའི་རྒྱན་གཡས་གཡོན་ནས་གཏེར་ཆེན་པོ་མངོན་པར་འཐོན་པ་དང༌། སྔོན་གྱི་སངས་རྒྱས་ལ་རིམ་གྲོ་བྱས་པའི་དགེ་བའི་རྩ་བ་དང་རྒྱུ་མཐུན་པས་ཤིང་གི་གསེབ་ཐམས་ཅད་ནས་

45-1-83a

རྒྱན་མང་པོ་འབྱུང་བ་དང༌། འཇིག་རྟེན་གྱི་དབང་པོ་ཐམས་ཅད་ལ་མཆོད་པའི་སྤྲིན་གྱི་ཆར་མངོན་པར་འབེབས་ཤིང་བཏུད་དེ་ཕྱག་འཚལ་བ་དང༌། ཕྱོགས་
བཅུ་ནས་དེ་བཞིན་གཤེགས་པ་ཐམས་ཅད་ཀྱིས་འོད་ཟེར་གྱི་དྲ་བའི་དཀྱིལ་འཁོར་མང་པོ་བཀྱེ་བ་སངས་རྒྱས་ཀྱི་ཆོས་ཐམས་ཅད་རབ་ཏུ་སྒྲོག་ཅིང་སྤྱི་བོར་འཆར་བ་ལ་ལྟོས་ཤིག་ཅེས།
དེ་དག་ལ་སོགས་པ་ཚེ་དང་ལྡན་པ་ཤཱ་རིའི་བུས་འཇམ་དཔལ་གཞོན་ནུར་གྱུར་པ་ལམ་དུ་ཞུགས་པའི་ཡོན་ཏན་གྱི་རྒྱན་ཚད་མེད་པ་དག་དགེ་སློང་དེ་དག་ལ་ཡོངས་སུ་བསྟན་ཏོ། །
བརྗོད་དོ། །བཤད་དོ། །སྨོས་སོ། །བཀྲོལ་ལོ། །རབ་ཏུ་བརྗོད་དོ། །རྣམ་པར་ཕྱེའོ། །གསལ་བར་བྱས་སོ། །དེ་ལྟར་གནས་བརྟན་ཤཱ་རིའི་བུས་འཇམ་དཔལ་གཞོན་ནུར་གྱུར་པའི་
ཡོན་ཏན་ཇི་ཙམ་དུ་བརྗོད་པ་དེ་ཙམ་དུ་དགེ་སློང་དེ་དག་གི་སེམས་རྣམ་པར་དག་པར་གྱུར་ཏོ། །རབ་ཏུ་དང་བར་གྱུར་ཏོ། །དགའ་བའི་ཤུགས་རྣམ་པར་འཕེལ་བར་གྱུར་ཏོ། །མོས་པ་སྐྱེས་པར་
གྱུར་ཏོ། །དེ་དག་གི་སེམས་ཀྱི་རྒྱུད་ལས་སུ་རུང་བར་གྱུར་ཏོ། །དབང་པོ་རབ་ཏུ་དང་བར་གྱུར་ཏོ། །ཡིད་བདེ་བ་རྣམ་པར་འཕེལ་བར་གྱུར་ཏོ། །ཡིད་མི་བདེ་བ་རབ་ཏུ་བྱང་བར་གྱུར་
ཏོ༑ ༑སེམས་ཀྱི་སྐྱོན་དང་བྲལ་བར་གྱུར་ཏོ། །སྒྲིབ་པ་ཐམས་ཅད་ཕྱིར་ལྡོག་པར་གྱུར་ཏོ། །སངས་རྒྱས་བལྟ་བ་ལ་མངོན་པར་མོས་པར་གྱུར་ཏོ། །སངས་རྒྱས་ཀྱི་ཆོས་ལ་སེམས་

45-1-83b

རབ་ཏུ་གཞོལ་བར་གྱུར་ཏོ། །བྱང་ཆུབ་སེམས་དཔའི་དབང་པོ་ཡོངས་སུ་དག་པར་གྱུར་ཏོ། །བྱང་ཆུབ་སེམས་དཔའི་དད་པའི་ཤུགས་སྐྱེས་པར་གྱུར་ཏོ། །སྙིང་རྗེ་ཆེན་པོ་འབྱུང་བར་གྱུར་
ཏོ༑ ༑ཕ་རོལ་ཏུ་ཕྱིན་པའི་དཀྱིལ་འཁོར་གནོན་པར་གྱུར་ཏོ། །སྙིང་རྗེ་ཆེན་པོ་ཡོངས་སུ་སྐྱེས་པར་གྱུར་ཏོ། །ཕྱོགས་བཅུའི་སངས་རྒྱས་རྒྱ་མཚོ་ཡོངས་སུ་སྣང་བར་གྱུར་ཏོ། །དེ་ལྟར་དེ་དག་
ཐམས་ཅད་མཁྱེན་པ་ཉིད་དུ་མོས་པའི་ཤུགས་ཐོབ་པར་གྱུར་ནས་འདི་སྐད་འཛེར་ཏོ། །མཁན་པོ། བདག་ཅག་ཀྱང་སྐྱེས་བུ་དམ་པ་དེའི་དྲུང་དུ་ཕྱིན་པར་མཛད་དུ་གསོལ་ཞེས་ནས། དེ་ནས་
ཚེ་དང་ལྡན་པ་ཤཱ་རིའི་བུ་དགེ་སློང་དེ་དག་དང་འགྲོགས་ཏེ། འཇམ་དཔལ་གཞོན་ནུར་གྱུར་པ་གང་ན་བ་དེར་སོང་ནས་འདི་སྐད་ཅེས་སྨྲས་སོ། །འཇམ་དཔལ། དགེ་སློང་འདི་དག་ནི་ཁྱོད་ལ་
བལྟ་བར་འདོད་པ་དག་གོ །དེ་ནས་འཇམ་དཔལ་གཞོན་ནུར་གྱུར་པས་དགེ་སློང་དེ་དག་དང༌། འཁོར་གྱི་དཀྱིལ་འཁོར་གྱི་སའི་ཕྱོགས་དེ་ཙམ་དང་བཅས་པ་གླང་པོའི་ལྟ་སྟངས་ཀྱི་ས་གཟི་
དང་ལྡན་པར་ཁྱབ་པར་བལྟས་པ་དང༌། དེའི་རྗེས་ལ་དགེ་སློང་དེ་དག་གིས་འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་སྤྱི་བོས་ཕྱག་འཚལ་ནས། ཐལ་མོ་སྦྱར་ཏེ་འདི་སྐད་ཅེས་
སྨྲས་སོ། །སྐྱེས་བུ་དམ་པ་ཁྱོད་མཐོང་བ་དང༌། ཁྱོད་ལ་ཕྱག་འཚལ་བའི་དགེ་བའི་རྩ་བ་འདི་དང༌། བདག་ཅག་གི་དགེ་བའི་རྩ་བ་གཞན་ཁྱོད་ཀྱིས་མཁྱེན་པ་དང༌། མཁན་པོས་ཐུགས་སུ་ཆུད་པ་

45-1-84a

དང༌། གང་ཡང་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་མངོན་དུ་གཟིགས་པའི་དགེ་བའི་རྩ་བ་དེས་ཁྱོད་ཅི་འདྲ་བར་དེ་འདྲ་བར་གྱུར་ཏེ། རྣམ་པ་
འདི་འདྲ་བའི་ལུས་ཐོབ་པར་ཤོག་ཅིག །རྣམ་པ་འདི་འདྲ་བའི་དབྱངས་དང༌། རྣམ་པ་འདི་འདྲ་བའི་མཚན་དང༌། འདི་ལྟ་བུའི་རྣམ་པར་འཕྲུལ་པ་དག་ཀྱང་ཁྱོད་ཇི་ལྟ་བ་བཞིན་ཐོབ་པར་
ཤོག་ཅིག་ཅེས། དགེ་སློང་དེ་དག་གིས་དེ་སྐད་དུ་སྨྲས་པ་དང༌། འཇམ་དཔལ་གཞོན་ནུར་གྱུར་པས། དགེ་སློང་དེ་དག་ལ་འདི་སྐད་ཅེས་སྨྲས་སོ། །དགེ་སློང་དག །ཡོངས་སུ་མི་སྐྱོ་བའི་
སེམས་བསྐྱེད་པ་བཅུ་དང་ལྡན་པའི་རིགས་ཀྱི་བུའམ། རིགས་ཀྱི་བུ་མོ་ཐེག་པ་ཆེན་པོ་ལ་ཞུགས་པ་ནི། བྱང་ཆུབ་སེམས་དཔའི་ས་ལྟ་སྨོས་ཀྱང་ཅི་སྨོས་ཀྱི། དེ་བཞིན་གཤེགས་པའི་
ས་ཡང་གནོན་པར་འགྱུར་རོ། །བཅུ་གང་ཞེ་ན། འདི་ལྟ་སྟེ། དེ་བཞིན་གཤེགས་པ་ཐམས་ཅད་བལྟ་བ་དང༌། བསྙེན་བཀུར་བ་དང༌། མཆོད་པ་དང༌། རིམ་གྲོ་བྱ་བ་ལ་ཡོངས་སུ་མི་སྐྱོ་
བའི་སེམས་བསྐྱེད་པ་དང༌། དགེ་བའི་རྩ་བ་ཐམས་ཅད་བསགས་པ་ལས་ཕྱིར་མི་ལྡོག་ཅིང༌། ཡོངས་སུ་མི་སྐྱོ་བའི་སེམས་བསྐྱེད་པ་དང༌། ཆོས་ཐམས་ཅད་བཙལ་བ་ལ་ཡོངས་སུ་མི་སྐྱོ་
བའི་སེམས་བསྐྱེད་པ་དང༌། བྱང་ཆུབ་སེམས་དཔའི་ཕ་རོལ་ཏུ་ཕྱིན་པ་ཐམས་ཅད་སྦྱོར་བ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་

45-1-84b

ཡོངས་སུ་བསྒྲུབ་པ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌། དུས་གཅིག་ནས་གཅིག་ཏུ་བརྒྱུད་པ་ཐམས་ཅད་དུ་འཇུག་པ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌། ཕྱོགས་བཅུའི་སངས་
རྒྱས་ཀྱི་ཞིང་རྒྱ་མཚོ་རྒྱས་པར་དགང་ཞིང་ཡོངས་སུ་དག་པར་བྱ་བ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌། སེམས་ཅན་གྱི་ཁམས་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་
བ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌། ཞིང་དང་བསྐལ་པ་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་མངོན་པར་བསྒྲུབ་པ་ལ་ཡོངས་སུ་མི་སྐྱོ་བའི་སེམས་བསྐྱེད་པ་དང༌།
སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་ཏུ་ཕྱིན་པ་སྦྱར་བས། སེམས་ཅན་གཅིག་ཡོངས་སུ་སྨིན་པར་བྱ་བའི་ཚུལ་དུ་སེམས་ཅན་ཐམས་ཅད་ཡོངས་སུ་སྨིན་
པར་བྱ་བས། དེ་བཞིན་གཤེགས་པའི་སྟོབས་གཅིག་ཡོངས་སུ་བསྒྲུབ་པ་ལ་ཡོངས་སུ་མི་སྐྱོ་བའི་སེམས་བསྐྱེད་པའོ། །དགེ་སློང་དག །ཡོངས་སུ་མི་སྐྱོ་བའི་སེམས་བསྐྱེད་པ་བཅུ་པོ་འདི་
དག་དང་ལྡན་པའི་རིགས་ཀྱི་བུའམ། རིགས་ཀྱི་བུ་མོ་དད་པ་དང་ལྡན་པ་ནི། དགེ་བའི་རྩ་བ་ཐམས་ཅད་ལ་ཡོངས་སུ་འགྲུབ་པར་འགྱུར་རོ། །འཁོར་བའི་རྒྱུད་ཐམས་ཅད་ལས་ཕྱིར་ལྡོག་
པར་འགྱུར་རོ། །འཇིག་རྟེན་གྱི་རྒྱུད་ཐམས་ཅད་ལས་གྱེན་དུ་འཕགས་པར་འགྱུར་རོ། །ཉན་ཐོས་དང༌། རང་སངས་རྒྱས་ཀྱི་ས་ཐམས་ཅད་ལས་ཡོངས་སུ་འདའ་བར་འགྱུར་རོ། །དེ་བཞིན་

45-1-85a

གཤེགས་པ་ཐམས་ཅད་ཀྱི་རིགས་དང་རྒྱུད་དུ་འབྱུང་བར་འགྱུར་རོ། །བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་ལ་ཡང་དག་པར་འགྲུབ་པར་
འགྱུར་རོ། །དེ་བཞིན་གཤེགས་པ་ཐམས་ཅད་ཀྱི་ཡོན་ཏན་གྱི་ནན་ཏན་ལ་རྣམ་པར་དག་པར་འགྱུར་རོ། །བྱང་ཆུབ་སེམས་དཔའི་སྤྱོད་པ་ཐམས་ཅད་ལ་ཡོངས་སུ་དག་པར་འགྱུར་རོ། །
དེ་བཞིན་གཤེགས་པ་ཐམས་ཅད་ཀྱི་སྟོབས་ལ་ཡང་དག་པར་འབྱུང་བར་འགྱུར་རོ། །བདུད་དང་ཕས་ཀྱི་རྒོལ་བ་ཐམས་ཅད་རབ་ཏུ་འདུལ་བར་འགྱུར་རོ། །བྱང་ཆུབ་སེམས་དཔའི་
ས་ཡོངས་སུ་གནོན་པར་འགྱུར་རོ། །དེ་བཞིན་གཤེགས་པའི་ས་དང་ཤིན་ཏུ་ཉེ་བར་འགྱུར་རོ། །དེ་ནས་དགེ་སློང་དེ་དག་གིས་ཆོས་ཀྱི་ཚུལ་འདི་ཐོས་ནས། སངས་རྒྱས་ཐམས་ཅད་
རྣམ་པར་མཐོང་བ་ལ་ཆགས་པ་མེད་པའི་མིག་གི་ཡུལ་ཞེས་བྱ་བའི་ཏིང་ངེ་འཛིན་ཐོབ་པར་གྱུར་ཏོ། །དེའི་མཐུས་ཕྱོགས་བཅུ་མཐའ་ཡས་མུ་མེད་པའི་འཇིག་རྟེན་གྱི་ཁམས་ན་
བཞུགས་པའི་དེ་བཞིན་གཤེགས་པའི་འཁོར་གྱི་དཀྱིལ་འཁོར་མཐོང་བར་གྱུར་ཏོ། །འཇིག་རྟེན་གྱི་ཁམས་དེ་དག་གི་འགྲོ་བའི་རྒྱུད་དུ་སྐྱེས་པའི་སེམས་ཅན་དེ་དག་ཀྱང་མ་ལུས་
པར་མཐོང་བར་གྱུར་ཏོ། །འཇིག་རྟེན་གྱི་ཁམས་དེ་དག་གི་སེམས་ཅན་རྣམས་ཀྱང་མ་ལུས་པར་མཐོང་བར་གྱུར་ཏོ། །འཇིག་རྟེན་གྱི་ཁམས་དེ་དག་ཀྱང་རྣམ་པར་ཕྱེ་བ་སྣ་ཚོགས་

45-1-85b

སུ་མཐོང་བར་གྱུར་ཏོ། །འཇིག་རྟེན་གྱི་ཁམས་དེ་དག་ན་རྡུལ་ཤིན་ཏུ་ཕྲ་བ་ཇི་སྙེད་ཡོད་པ་དེ་དག་ཀྱང་བགྲང་བའི་ཚུལ་གྱིས་རབ་ཏུ་ཤེས་པར་གྱུར་ཏོ། །སེམས་ཅན་དེ་དག་གི་རིན་པོ་ཆེའི་གནས་
དང་ལོངས་སྤྱོད་དེ་དག་ཀྱང་མཐོང་བར་གྱུར་ཏོ། །དེ་བཞིན་གཤེགས་པ་དེ་དག་གི་དབྱངས་ཀྱི་ཡན་ལག་རྒྱ་མཚོ་ཡང་ཐོས་པར་གྱུར་ཏོ། །ཆོས་བསྟན་པ་དེ་དག་ཀྱང་ཚིག་དང༌། ཡི་གེ་དང༌། ངེས་
པའི་ཚིག་དང༌། སྐད་དང༌། མིང་དང༌། བརྡས་ཡོངས་སུ་ཤེས་པར་གྱུར་ཏོ། །སེམས་ཅན་དེ་དག་གི་སེམས་དང༌། དབང་པོ་དང༌། བསམ་པ་ལ་ཡང་རྣམ་པར་ལྟ་བར་གྱུར་ཏོ། །སྔོན་གྱི་མཐའ་
དང༌། ཕྱི་མའི་མཐའི་ཚེ་རབས་བཅུ་ཡང་རྗེས་སུ་དྲན་པར་གྱུར་ཏོ། །དེ་བཞིན་གཤེགས་པ་དེ་དག་གི་ཆོས་ཀྱི་འཁོར་ལོ་བཅུའི་ངེས་པའི་ཚིག་མངོན་པར་བསྒྲུབ་པ་ལ་ཡང་རབ་ཏུ་ཞུགས་
པར་གྱུར་ཏོ། །རྫུ་འཕྲུལ་གྱིས་རྣམ་པར་འཕྲུལ་པ་མངོན་པར་བསྒྲུབ་པ་བཅུ་ལ་ཡང་རབ་ཏུ་ཞུགས་པར་གྱུར་ཏོ། །བསྟན་པའི་ཚུལ་མངོན་པར་བསྒྲུབ་པ་བཅུ་ལ་ཡང་རབ་ཏུ་ཞུགས་པར་གྱུར་
ཏོ༑ ༑རྗེས་སུ་བསྟན་པའི་ཚིག་མངོན་པར་བསྒྲུབ་པ་བཅུ་ལ་ཡང་རབ་ཏུ་ཞུགས་པར་གྱུར་ཏོ། །དེ་བཞིན་གཤེགས་པ་དེ་དག་གི་ཐ་དད་པ་ཡང་དག་པར་མཁྱེན་པའི་ཚུལ་མངོན་པར་བསྒྲུབ་པ་
བཅུ་ལ་ཡང་རབ་ཏུ་ཞུགས་པར་གྱུར་ཏོ། །ཏིང་ངེ་འཛིན་དེ་ཐོབ་མ་ཐག་ཏུ་བྱང་ཆུབ་ཀྱི་སེམས་ཀྱི་ཡན་ལག་སྟོང་ཕྲག་བཅུ་ཡང་ཡོངས་སུ་རྫོགས་པར་གྱུར་ཏོ། །ཏིང་ངེ་འཛིན་སྟོང་ཕྲག་བཅུ་

45-1-86a

ཡང་ཡོངས་སུ་ནོན་པར་གྱུར་ཏོ། །ཕ་རོལ་ཏུ་ཕྱིན་པའི་ཡན་ལག་སྟོང་ཕྲག་བཅུ་ཡང་རྣམ་པར་དག་པར་གྱུར་ཏེ། སྣང་བ་ཆེན་པོ་རབ་ཏུ་ཐོབ་ཅིང་ཤེས་རབ་ཆེན་
པོའི་དཀྱིལ་འཁོར་གྱིས་སྣང་བར་གྱུར་པ་དེ་དག་གིས། བྱང་ཆུབ་སེམས་དཔའི་མངོན་པར་ཤེས་པ་བཅུ་རབ་ཏུ་ཐོབ་པར་གྱུར་ཏོ། །དེ་ལྟར་མངོན་པར་ཤེས་པའི་མྱུ་གུ་གཞོན་ཞིང་ཤིན་ཏུ་
ཕྲ་བ་ཐོབ་སྟེ། བྱང་ཆུབ་ཏུ་སེམས་སྐྱེས་པ་བརྟན་པ་ལ་གནས་པ་དེ་དག་འཇམ་དཔལ་གཞོན་ནུར་གྱུར་པས། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལ་ཡང་དག་པར་བསྐུལ་
ནས་རབ་ཏུ་བཀོད་དོ། །དེ་ལྟར་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལ་རབ་ཏུ་གནས་པ་དེ་དག་སྨོན་ལམ་ཆེན་པོ་རྒྱ་མཚོ་ལ་ཞུགས་ཤིང་མངོན་པར་བསྒྲུབ་པར་གྱུར་ཏོ། །
དེ་ལྟར་སྨོན་ལམ་ཆེན་པོ་རྒྱ་མཚོས་མངོན་པར་བསྒྲུབས་པའི་སེམས་རྣམ་པར་དག་པས་ལུས་ཡོངས་སུ་དག་པ་རབ་ཏུ་ཐོབ་པར་གྱུར་ཏོ། །ལུས་རྣམ་པར་དག་པས་ལུས་ཡང་བ་རབ་ཏུ་ཐོབ་
པར་གྱུར་ཏོ། །དེ་ལྟར་ལུས་རྣམ་པར་དག་པ་དང༌། ལུས་ཡང་བས་མངོན་པར་ཤེས་པའི་སྒོ་དེ་དག་ཤིན་ཏུ་ཡངས་པར་བྱེད་པས་མི་ཉམས་ཤིང༌། རྗེས་སུ་འབྲང་བའི་མངོན་པར་
ཤེས་པ་རབ་ཏུ་ཐོབ་པར་གྱུར་ཏོ། །མངོན་པར་ཤེས་པ་དེ་དག་ཐོབ་པས། འཇམ་དཔལ་གཞོན་ནུར་གྱུར་པའི་རྐང་པའི་དྲུང་ནས་ཀྱང་མི་གཡོ་ལ། སངས་རྒྱས་ཀྱི་ཆོས་ཐམས་ཅད་ཡོངས་

45-1-86b

སུ་བསྒྲུབ་པའི་ཕྱིར་ཕྱོགས་བཅུར་ཡང་དེ་བཞིན་གཤེགས་པ་ཐམས་ཅད་ཀྱི་སྐུའི་འཕྲིན་ལས་ཀྱི་སྤྲིན་མངོན་པར་བསྒྲུབ་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པས། དགེ་སློང་
དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བཀོད་ནས། མཐར་གྱིས་ཡུལ་རྒྱུ་ཞིང་ལྷོ་ཕྱོགས་ལོགས་སྐྱིད་པའི་འབྱུང་གནས་ཞེས་བྱ་བའི་གྲོང་རྡལ་ཆེན་པོ་གང་ན་བ་དེར་
ལོགས་སུ་སོང་སྟེ་ཕྱིན་ནས། གྲོང་རྡལ་ཆེན་པོ་སྐྱིད་པའི་འབྱུང་གནས་ཀྱི་ཤར་ཕྱོགས་ལོགས་ན་ནགས་ཚལ་ཆེན་པོ་སཱ་ལ་སྣ་ཚོགས་ཀྱི་རྒྱལ་མཚན་གྱི་རྒྱན་ཅེས་བྱ་བ་སྔོན་གྱི་སངས་རྒྱས་བཞུགས་བཞུགས་
པའི་མཆོད་རྟེན། སེམས་ཅན་སྨིན་པར་མཛད་པའི་དོན་དུ་དེ་བཞིན་གཤེགས་པས་བྱིན་གྱིས་བརླབས་པ། ཞིང་མཐའ་ཡས་པར་མིང་གི་སྒྲ་རྗེས་སུ་གྲགས་པ། སྔོན་ཆད་བཅོམ་ལྡན་
འདས་བྱང་ཆུབ་སེམས་དཔའི་སྤྱོད་པ་མཛད་པའི་ཚེ། ཡོངས་སུ་བཏང་བར་དགའ་བ་དུ་མ་ཡོངས་སུ་བཏང་སྟེ། སའི་ཕྱོགས་དེ་ན་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་
དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་རྣམས་རྟག་ཏུ་རྒྱུན་མི་འཆད་པར་མཆོད་པ་ལ་བརྩོན་པའི་གནས་ཡོད་པ་དེར། འཁོར་དང་
བཅས་ཏེ་ཕྱིན་ནས། དེར་འཇམ་དཔལ་གཞོན་ནུར་གྱུར་པས་མདོ་སྡེ་ཆོས་ཀྱི་དབྱིངས་ཀྱི་ཚུལ་རབ་ཏུ་སྣང་བ་ཞེས་བྱ་བ་མདོ་སྡེ་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུ་འབྱུང་བ་བསྟན་ཏོ། །

45-1-87a

དེ་བསྟན་པའི་ཚེ། རྒྱ་མཚོ་ཆེན་པོ་ནས་ཀླུ་བྱེ་བ་ཁྲག་ཁྲིག་བརྒྱ་སྟོང་དུ་མ་ཉེ་བར་ལྷགས་ཏེ། དེ་དག་གིས་ཆོས་ཀྱི་ཚུལ་དེ་ཐོས་ནས། ཀླུའི་རྒྱུད་ལ་རྣམ་པར་སྨོད་
ཅིང་དེ་བཞིན་གཤེགས་པའི་ཡོན་ཏན་ལ་མོས་པར་གྱུར་ནས་ཀླུའི་རྒྱུད་རྣམ་པར་བཟློག་སྟེ། ལྷ་དང་མིར་སྐྱ་བ་ཡོངས་སུ་འཛིན་པར་གྱུར་ནས། དེར་ཀླུ་སྟོང་ཕྲག་བཅུ་བླ་ན་མེད་པར་
རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །ཆོས་དེ་བསྟན་པའི་ཚེ། སེམས་ཅན་གྱི་ཁམས་མཐའ་དང་དབུས་མེད་པ་ཐེག་པ་གསུམ་གྱིས་དུས་གཞན་དང་གཞན་དུ་རྣམ་
པར་དུལ་བར་གྱུར་ཏོ། །དེ་ནས་སྐྱིད་པའི་འབྱུང་གནས་ཀྱི་མི་རྣམས་ཀྱིས། འཇམ་དཔལ་གཞོན་ནུར་གྱུར་པའི་སྐྱིད་པའི་འབྱུང་གནས་ཀྱི་གྲོང་རྡལ་དུ་ཕྱིན་ཏེ། སཱ་ལ་སྣ་ཚོགས་ཀྱི་
རྒྱན་གྱི་གཞི་འདི་ཉིད་ན་རྣམ་པར་སྤྱོད་དོ་ཞེས་ཐོས་ནས། དགེ་བསྙེན་ཚོང་དཔོན་ཤེས་རབ་ཆེན་པོ་ལ་སོགས་པ་དགེ་བསྙེན་ཕ་དང༌། དགེ་བསྙེན་མ་དང༌། ཁྱེའུ་དང༌། བུ་མོ་མང་
པོ་དག་སོ་སོ་ནས་འཁོར་ལྔ་བརྒྱ་ལྔ་བརྒྱ་དང་བཅས་ཏེ། སྐྱིད་པའི་འབྱུང་གནས་ཀྱི་གྲོང་རྡལ་ནས་བྱུང་ནས། འཇམ་དཔལ་གཞོན་ནུར་གྱུར་པ་གང་ན་བ་དར་དོང་ངོ༌། །དེ་ལ་དགེ་བསྙེན་
ཤེས་རབ་ཆེན་པོ་ནི། དགེ་བསྙེན་བཟང་པོས་བྱིན་དང༌། ལྷས་བྱིན་དང༌། བསོད་ནམས་འོད་དང༌། གྲགས་པའི་ལྷ་དང༌། གྲགས་པས་བྱིན་དང༌། ཟླ་བའི་དཔལ་དང༌། ཟླ་བ་དགའ་

45-1-87b

བོ་དང༌། བློ་གྲོས་བཟང་པོ་དང༌། བློ་གྲོས་ཆེན་པོ་དང༌། སྒྲ་གཅན་བཟང་པོ་དང༌། དགེ་བསྙེན་བཟང་པོའི་དཔལ་དང༌། དེ་དག་ལ་སོགས་པ་དགེ་བསྙེན་ལྔ་བརྒྱས་བ་སྐོར་ཅིང་མདུན་དུ་བྱས་
ཏེ༑ འཇམ་དཔལ་གཞོན་ནུར་གྱུར་པ་གང་ན་བ་དེར་དོང་ནས། འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། འཇམ་དཔལ་གཞོན་ནུར་གྱུར་པ་ལ་ལན་
གསུམ་དུ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །དེ་ལ་དགེ་བསྙེན་མ་ཤེས་རབ་ཆེན་མོ་ནི། དགེ་བསྙེན་མ་འོད་བཟང་མོ་དང༌། ལུས་བཟང་མོ་དང༌། དགེ་བ་ཡོད་པ་དང༌། དགེ་བའི་
དཔལ་དང༌། ཟླ་བའི་འོད་དང༌། དཔལ་གྱི་འོད་དང༌། དཔལ་བཟང་མོ་དང༌། དགེ་བསྙེན་མ་མིག་བཟང་མོ་དང༌། དེ་དག་ལ་སོགས་པ་དགེ་བསྙེན་མ་ལྔ་བརྒྱས་བསྐོར་ཅིང་མདུན་དུ་བྱས་ཏེ།
འཇམ་དཔལ་གཞོན་ནུར་གྱུར་པ་གང་ན་བ་དེར་དོང་ནས། འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། འཇམ་དཔལ་གཞོན་ནུར་གྱུར་པ་ལ་ལན་
གསུམ་དུ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །དེ་ལ་ཚོང་དཔོན་གྱི་བུ་ནོར་བཟང་ནི་ཚོང་དཔོན་གྱི་བུ་བརྟུལ་ཞུགས་བཟང་པོ་དང༌། ཚུལ་ཁྲིམས་བཟང་པོ་དང༌། ངང་ཚུལ་
བཟང་པོ་དང༌། རྣམ་པར་གནོན་པ་བཟང་པོ་དང༌། བསམ་པ་བཟང་པོ་དང༌། བློ་གྲོས་བཟང་པོ་དང༌། བློ་བཟང་པོ་དང༌། མིག་བཟང་པོ་དང༌། ལག་པ་བཟང་པོ་དང༌། ཚོང་དཔོན་གྱི་བུ་འོད་

45-1-88a

བཟང་པོ་དང༌། དེ་དག་ལ་སོགས་པ་ཚོང་དཔོན་གྱི་བུ་ལྔ་བརྒྱས་བསྐོར་ཅིང་མདུན་དུ་བྱས་ཏེ། འཇམ་དཔལ་གཞོན་ནུར་གྱུར་པ་གང་ན་བ་དེར་དོང་ནས། འཇམ་
དཔལ་གཞོན་ནུར་གྱུར་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། འཇམ་དཔལ་གཞོན་ནུར་གྱུར་པ་ལ་ལན་གསུམ་དུ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །དེ་ལ་ཁྱིམ་
བདག་ཤེས་རབ་ཆེན་པོའི་བུ་མོ་དགེ་བ་བཟང་མོ་ནི། བུ་མོ་བཟང་མོ་དང༌། ཡིད་དུ་འོང་བའི་བཞིན་དང༌། བརྟན་པའི་བློ་གྲོས་དང༌། དཔལ་བཟང་མོ་དང༌། ཚངས་པས་བྱིན་པ་དང༌། དཔལ་
གྱི་འོད་དང༌། བུ་མོ་འོད་བཟང་མོ་ལ་སོགས་པ་བུ་མོ་ལྔ་བརྒྱས་བསྐོར་ཅིང་མདུན་དུ་བྱས་ཏེ། འཇམ་དཔལ་གཞོན་ནུར་གྱུར་པ་གང་ན་བ་དེར་དོང་ནས། འཇམ་དཔལ་གཞོན་ནུར་གྱུར་པའི་
རྐང་པ་གཉིས་ལ་སྤྱི་བོས་ཕྱག་འཚལ་ཏེ། འཇམ་དཔལ་གཞོན་ནུར་གྱུར་པ་ལ་ལན་གསུམ་དུ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །དེ་ནས་འཇམ་དཔལ་གཞོན་ནུར་གྱུར་
པས་སྐྱིད་པའི་འབྱུང་གནས་ཀྱི་གྲོང་རྡལ་ནས་སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་དེ་དག་འདུས་ཏེ་འཁོད་པར་ཤེས་ནས། བསམ་པ་ཇི་ལྟ་བ་བཞིན་དུ་བསྟན་པའི་བྱིན་གྱིས་
ཟིལ་གྱིས་གནན་ཏེ། བྱམས་པ་ཆེན་པོའི་བྱིན་གྱིས་སིམ་པར་བྱས་ནས། སྙིང་རྗེ་ཆེན་པོའི་བྱིན་གྱིས་ཆོས་བསྟན་པ་མངོན་པར་བསྒྲུབས་ཏེ། ཡེ་ཤེས་ཀྱི་བྱིན་གྱིས་སེམས་དང་བསམ་པ་

45-1-88b

རྣམ་པར་ཕྱེ་ནས་ཐ་དད་པ་ཡང་དག་པར་ཤེས་པ་ཆེན་པོས་ཆོས་བསྟན་པར་དགའ་སྟེ། ཚོང་དཔོན་གྱི་བུ་ནོར་བཟང་ལ་བལྟས་སོ། །ཚོང་དཔོན་གྱི་བུ་ནོར་བཟང་ཞེས་བྱ་བ། ཅིའི་ཕྱིར་ནོར་
བཟང་ཞེས་བྱ་ཞེ་ན། ཚོང་དཔོན་གྱི་བུ་ནོར་བཟང་ཞེས་བྱ་བ། ཐོག་མ་མའི་མངལ་དུ་ཞུགས་མ་ཐག་ཏུ་ཁྱིམ་དེའི་འཁོར་ཀུན་ནས་རྣམ་པར་ཕྱེ་བའི་རིན་པོ་ཆེ་སྣ་བདུན་གྱི་སྡོང་པོ་འཐོན་པར་
གྱུར་ཏོ། །རིན་པོ་ཆེའི་སྡོང་པོ་དེ་དག་གི་འོག་ན་རིན་པོ་ཆེའི་གཏེར་བདུན་ཡོད་དེ། གསེར་དང༌། དངུལ་དང༌། བཻ་ཌཱུཪྻ་དང༌། ཤེལ་དང༌། མུ་ཏིག་དམར་པོ་དང༌། ཨསྨ་གར་བྷ་དང༌། མུ་ས་ར་གལ་
པ་དང༌། རིན་པོ་ཆེ་དེ་བདུན་གྱི་རིན་པོ་ཆེའི་སྡོང་པོ་དེ་དག་ཀྱང་གཏེར་དེ་དག་ནས་སྐྱེས་ཏེ། སའི་གཞི་བརྟོལ་ནས་མངོན་པར་འཐོན་པར་གྱུར་ཏོ། །དེ་ཡན་ལག་དང་ཉིང་ལག་ཐམས་ཅད་
ཡོངས་སུ་རྫོགས་ཏེ། ཟླ་བ་བཅུ་ལོན་ནས་བཙས་པ་དང༌། དེའི་ཚེ་གཏེར་ཆེན་པོ་བདུན་པོ་དེ་དག་ཀྱང་ཆུ་ཞེང་དང༌། རྔམས་སུ་ཁྲུ་བདུན་ཙམ་དུ་སའི་སྟེང་ནས་མངོན་པར་འཕགས་ཏེ་སྣང་བར་
བྱུང་ནས་རྣམ་པར་སྣང་ཞིང་མཛེས་པར་གྱུར་ཏོ། །ཁྱིམ་དེར་རིན་པོ་ཆེ་སྣ་ཚོགས་ཀྱི་སྣོད་ལྔ་བརྒྱ་ཡང་བྱུང་བར་གྱུར་ཏེ། འདི་ལྟར་མར་གྱི་སྣོད་དང༌། ཏིལ་མར་གྱི་སྣོད་དང༌། སྦྲང་རྩིའི་སྣོད་
དང་༑ མར་གསར་གྱི་སྣོད་དང༌། གཞན་དག་ཀྱང་སོ་སོ་ནས་ཡོ་བྱད་སྣ་ཚོགས་ཐམས་ཅད་ཀྱིས་ཡོངས་སུ་གང་བ་དག་སྟེ། འདི་ལྟར་རྡོ་རྗེའི་སྣོད་སྤོས་སྣ་ཚོགས་ཀྱིས་ཡོངས་སུ་གང་བ་དང༌།

45-1-89a

སྤོས་ཀྱི་སྣོད་གོས་སྣ་ཚོགས་ཀྱིས་ཡོངས་སུ་གང་བ་དང༌། མན་ཤེལ་གྱི་སྣོད་ཁ་ཟས་དང་སྤྱན་གཟིགས་སྣ་ཚོགས་རོ་མཆོག་ཏུ་ཞིམ་པས་ཡོངས་སུ་གང་བ་
དང་༑ ནོར་བུའི་སྣོད་རིན་པོ་ཆེ་སྣ་ཚོགས་ཀྱིས་ཡོངས་སུ་གང་བ་དང༌། གསེར་གྱི་སྣོད་དངུལ་སིལ་མས་ཡོངས་སུ་གང་བ་དང༌། དངུལ་གྱི་སྣོད་གསེར་ཕྱེས་ཡོངས་སུ་གང་བ་དང༌། ཕྲ་མེན་
གྱི་སྣོད་ནོར་བུ་རིན་པོ་ཆེ་བཻ་ཌཱུཪྻས་ཡོངས་སུ་གང་བ་དང༌། ཤེལ་གྱི་སྣོད་མུ་ས་ར་གལ་པས་ཡོངས་སུ་གང་བ་དང༌། མུ་སར་གལ་པའི་སྣོད་རིན་པོ་ཆེ་ཤེལ་གྱིས་ཡོངས་སུ་གང་བ་དང༌།
ཨསྨ་གར་བྷའི་སྣོད་མུ་ཏིག་དམར་པོས་ཡོངས་སུ་གང་བ་དང༌། མུ་ཏིག་དམར་པོའི་སྣོད་ཨསྨ་གར་བྷས་ཡོངས་སུ་གང་བ་དང༌། ནོར་བུ་རིན་པོ་སྐར་མའི་རྒྱལ་མཚན་གྱི་སྣོད་ནོར་བུ་རིན་པོ་
ཆེ་ཆུ་འདང་གིས་ཡོངས་སུ་གང་བ་དང༌། ནོར་བུ་རིན་པོ་ཆེ་ཆུ་འདང་གི་སྣོད་ནོར་བུ་རིན་པོ་ཆེ་སྐར་མའི་རྒྱལ་མཚན་གྱིས་ཡོངས་སུ་གང་བ་དང༌། དེ་དག་ལ་སོགས་པ་རིན་པོ་ཆེའི་སྣོད་ལྔ་
བརྒྱ་འཐོན་པར་གྱུར་ཏོ། །ཚོང་དཔོན་གྱི་བུ་ནོར་བཟང་དེ་བཙས་མ་ཐག་ཏུ་ཁྱིམ་དང༌། བང་བ་དང༌། མཛོད་ཐམས་ཅད་དུ་ནོར་དང༌། འབྲུ་དང༌། དབྱིག་དང༌། གསེར་དང༌། རིན་
པོ་ཆེ་སྣ་ཚོགས་ཀྱི་ཆར་མངོན་པར་བབ་པར་གྱུར་ཏོ། །དེ་ལ་བྲམ་ཟེའི་བལྟས་པ་དང༌། ཕ་དང༌། མ་དང༌། གཉེན་གྱི་ཚོགས་ཀྱིས་འདི་བཙས་མ་ཐག་ཏུ་ནོར་མང་པོ་ཕུན་སུམ་ཚོགས་

45-1-89b

པ་བྱུང་བར་གྱུར་པས་ན། ནོར་བཟང༌། ནོར་བཟང་ཞེས་དེ་ལྟར་མིང་དུ་བཏགས་ཏེ། ཚོང་དཔོན་གྱི་བུ་ནོར་བུ་བཟང་དེ་ནི། སྔོན་གྱི་རྒྱལ་བ་ལ་བྱ་བ་བྱས་པའོ། །དགེ་བའི་རྩ་བ་བསྐྱེད་པའོ། །
མོས་པ་རྒྱ་ཆེན་པོ་དང་ལྡན་པའོ། །དགེ་བའི་བཤེས་གཉེན་གྱི་རྗེས་སུ་འབྲང་བའི་བསམ་པ་ཅན་ནོ། །ལུས་དང་ངག་དང་ཡིད་ཀྱི་སྤྱོད་པ་ཁ་ན་མ་ཐོ་བ་མེད་པའོ། །བྱང་ཆུབ་སེམས་དཔའི་
ལམ་ཡོངས་སུ་སྦྱང་བ་ལ་རབ་ཏུ་བརྩོན་པའོ། །ཐམས་ཅད་མཁྱེན་པ་ལ་མངོན་པར་མོས་པའོ། །སངས་རྒྱས་ཀྱི་ཆོས་ཀྱི་སྣོད་དུ་གྱུར་པའོ། །བསམ་པའི་ནམ་མཁའ་ཡོངས་སུ་དག་པའོ།།
བྱང་ཆུབ་ཀྱི་སེམས་ཆགས་པ་མེད་པ་ཡོངས་སུ་རྫོགས་པའོ། དེ་ནས་འཇམ་དཔལ་གཞོན་ནུར་གྱུར་པས། ཚོང་དཔོན་གྱི་བུ་ནོར་བཟང་ལ་བལྟས་ཏེ། དགའ་བའི་གཏམ་བྱས་ནས། དེ་
ལ་འདི་ལྟ་སྟེ། སངས་རྒྱས་ཀྱི་ཆོས་ཐམས་ཅད་ལས་ཀྱང་བརྩམས། སངས་རྒྱས་ཀྱི་ཆོས་ཐམས་ཅད་ཡང་དག་པར་བསྡུ་ཞིང་ཐོབ་པར་བྱ་བ་ལས་ཀྱང་བརྩམས། སངས་རྒྱས་ཐམས་ཅད་
གཅིག་ནས་གཅིག་ཏུ་བརྒྱུད་པ་ལས་ཀྱང་བརྩམས། སངས་རྒྱས་གཅིག་ནས་གཅིག་ཏུ་བརྒྱུད་པ་ཐམས་ཅད་ཤེས་པར་བྱ་བ་ལས་ཀྱང་བརྩམས། སངས་རྒྱས་ཐམས་ཅད་ཀྱི་འཁོར་གྱི་དཀྱིལ་
འཁོར་རྣམ་པར་དག་པ་ལས་ཀྱང་བརྩམས། སངས་རྒྱས་ཐམས་ཅད་ཀྱི་ཆོས་ཀྱི་འཁོར་ལོ་དང་སྤྲུལ་པའི་རྒྱན་ལས་ཀྱང་བརྩམས། སངས་རྒྱས་ཐམས་ཅད་ཀྱི་གཟུགས་ཀྱི་སྐུའི་མཚན་

45-1-90a

དང་དཔེ་བྱད་བཟང་པོ་རྣམ་པར་དག་པ་ལས་ཀྱང་བརྩམས། སངས་རྒྱས་ཐམས་ཅད་ཀྱི་ཆོས་ཀྱི་སྐུ་ཡོངས་སུ་གྲུབ་པ་ལས་ཀྱང་བརྩམས། སངས་རྒྱས་ཐམས་
ཅད་ཀྱི་གསུང་རྣམ་པར་ཕྱེ་བ་ལས་ཀྱང་བརྩམས། སངས་རྒྱས་ཐམས་ཅད་ཀྱི་འོད་ཀྱི་དཀྱིལ་འཁོར་གྱི་རྒྱན་རྣམ་པར་དག་པ་ལས་ཀྱང་བརྩམས། སངས་རྒྱས་ཐམས་ཅད་ཀྱི་མཉམ་པ་
ཉིད་ལས་ཀྱང་བརྩམས་ཏེ། ཆོས་ཀྱང་བསྟན་པར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པས་ཚོང་དཔོན་གྱི་བུ་ནོར་བཟང་དང༌། སྐྱེ་བོའི་ཚོགས་ཆེན་པོ་དེ་དག་ཆོས་དང་མཐུན་
བའི་གཏམ་གྱིས་བསྟན་ཏེ། ཡང་དག་པར་བསྐུལ་ནས་སྤྲོ་བ་བསྐྱེད་དེ་དགའ་བར་བྱས་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཙུད་དེ། སྔོན་གྱི་
དགེ་བའི་རྩ་བ་ཡོངས་སུ་དྲན་པར་བྱས་ནས། སྐྱིད་པའི་འབྱུང་གནས་ཀྱི་གྲོང་རྡལ་དེའི་སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་ཆོས་བསྟན་པས་བྱིན་གྱིས་བརླབས་ཏེ། བདེ་བར་
བྱས་ནས་དེ་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། འཇམ་དཔལ་གཞོན་ནུར་གྱུར་པ་ལས། རྣམ་པ་དེ་ལྟ་བུའི་སངས་རྒྱས་ཀྱི་ཡོན་ཏན་དང༌། ཆེ་བ་ཉིད་ཐོས་ནས་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་མོས་ཤིང་བརྩོན་པས་ཕྱི་བཞིན་དུ་འབྲང་སྟེ། འཇམ་དཔལ་གཞོན་ནུར་གྱུར་པ་ལ་ཚིགས་སུ་བཅད་དེ་མངོན་པར་བསྟོད་དོ། །བློ་གྲོས་ཆེན་པོ་

45-1-90b

མཐའ་ཡས་སྤྱོད་ཡུལ་ཅན། །ཁྱོད་ཀྱི་མཐུས་ནི་སེམས་ཅན་སྨན་སླད་དུ། །བདག་ཀྱང་བྱང་ཆུབ་མཆོག་ཏུ་ཞུགས་པར་གྱུར། །དེ་ལ་ངེས་པ་གང་མཆིས་བདག་ལ་གསོན། །དགའ་བའི་ཆུས་བཀང་
འོབས་ཀྱིས་ཀུན་ནས་བསྐོར། །ང་རྒྱལ་དྲེགས་པའི་ར་བ་མཐོ་བར་བརྩེགས། །སེམས་ཅན་ལམ་རྒྱུད་སྒོ་རྣམས་བཙུད་ཅིང་གདངས། །དེ་འདྲའི་ཁྱིམ་ནི་སྲིད་གསུམ་མིང་ལྡན་ཆེ། །དེ་ནི་གཏི་
མུག་མ་རིག་གཟིངས་པས་ཁེབས། །འདོད་ཆགས་ཞེ་སྡང་མེ་ལྕེས་རབ་ཏུ་གདུངས། །རྟག་པར་བདུད་ཀྱི་དབང་པོའི་དབང་དུ་གྱུར། །དེ་ལ་བྱིས་པ་མ་རིག་རྟེན་ཀྱང་འཆའ། །སྲེད་པའི་སྒྲོག་
དང་ཞགས་པས་ཤིན་ཏུ་གླགས། །གཡོ་དང་སྒྱུ་ཡི་སྐྱོན་གྱིས་མཐོ་བརྩམས་ཤིང༌། །ཐེ་ཚོམ་ཡིད་གཉིས་དག་གིས་མིག་མདོངས་པ། །ལོག་པ་ཕྱིན་ཕྱོགས་ལམ་ལ་རབ་ཏུ་ཞུགས། །ཕྲག་
དོག་སེར་སྣའི་ཐག་པས་བཏགས་ཤིང་བཅིངས། །ཡི་དྭགས་བྱོལ་སོང་སེམས་དམྱལ་མི་ཁོམ་རྒྱུ། །རྒ་ཤི་ན་དང་སྐྱེ་བས་རབ་ཏུ་མནར། །མགོ་རྨོངས་ལམ་རྒྱུན་འབར་ལོ་ཀུན་ཏུ་འཁོར། །
དེ་ལ་ཁྱོད་ནི་ཐུགས་རྗེ་རྣམ་དག་པའི། །དཀྱིལ་འཁོར་ཡེ་ཤེས་འོད་ཟེར་སྣང་བ་མཛད། །ཉོན་མོངས་རྒྱ་མཚོ་སྐམ་པར་ཤར་ཏེ་འཕགས། །ཉི་མ་འདྲ་བས་བདག་ལ་སྣང་བ་མཛོད། །བྱམས་པ་
བསྒོམས་པས་དཀྱིལ་འཁོར་རྫོགས་ཤིང་ཉ། །བསོད་ནམས་ཟླ་འོད་བདེ་བའི་ཟེར་འགྱེད་པ། །སེམས་ཅན་ཀུན་གྱི་གནས་སུ་ཤར་གྱུར་གྱི། །ཟླ་བ་ཉ་བ་ལྟ་བུས་བདག་སྣང་མཛོད། །དཀར་

45-1-91a

མཐུས་ཐམས་ཅད་ཡོངས་བསགས་བསྐོར་མངའ་ཞིང༌། །ཆོས་དབྱིངས་མཁའ་ལ་ཆགས་པ་མི་མངའ་བ། །ཆོས་ཀྱི་འཁོར་ལོ་རིན་ཆེན་སྔོན་འདྲེན་པས། །རྒྱལ་
པོར་གྱུར་པས་བདག་ལ་བསྟན་དུ་གསོལ། །བྱང་ཆུབ་ཐེག་པའི་སྨོན་ལམ་མཐུ་མངའ་སྟེ། །བསོད་ནམས་ཡེ་ཤེས་ཤིན་ཏུ་ཡངས་བསགས་ཤིང༌། །སེམས་ཅན་ཀུན་ལ་ཕན་པའི་དོན་
བཞུགས་པའི། །དེད་དཔོན་ཆེན་པོས་བདག་ཀྱང་བསྐྱང་དུ་གསོལ། །བཟོད་པ་བརྟན་ཞིང་སྲ་བའི་གོ་མནབས་ཏེ། །ཡེ་ཤེས་སྤྱན་མངའ་ཐུགས་རྗེའི་ཕྱག་རིང་བས། །བདུད་ཀྱི་དམག་
དཔུང་ཚོགས་རྣམས་མངོན་འགྱུར་བར། །དཔའ་བ་ཆེན་པོས་བདག་གི་སེལ་ཡང་མཛོད། །ཆོས་ཀྱི་རི་རབ་སྤོ་ལ་བརྟན་བཞུགས་ཤིང༌། །ཏིང་འཛིན་མཆོག་གི་ལྷ་མོས་ཀུན་ནས་བསྐོར།།
ཉོན་མོངས་སྒྲ་གཅན་ལྷ་མིན་འདུལ་མཛད་པ། །བརྒྱ་བྱིན་གྱུར་པས་བདག་ཀྱང་གཟིགས་སུ་གསོལ། །བྱིས་པའི་གནས་གྱུར་ཁམས་གསུམ་ཁང་པ་ན། །ཉོན་མོངས་ལས་རྣམས་རྣམ་
པར་བསལ་བ་མཁྱེན། །རྒྱུ་ཡི་ས་དང་ལམ་རྒྱུད་འཁོར་རྨོངས་པར། །མེ་མར་འདྲ་བས་བདག་ཀྱང་ཤུལ་བསྟན་གསོལ། །ངན་འགྲོའི་ལམ་རྣམས་རྣམ་པར་ཟློག་མཛད་ཅིང༌། །བདེ་
བར་འགྲོ་བའི་ལམ་རྣམས་རྣམ་སྦྱོང་བ། །འཇིག་རྟེན་ཀུན་གྱི་ལམ་གྱི་རྒྱུད་ལས་འདས། །བདག་ལའང་ཐར་པའི་སྒོ་ནི་བསྟན་དུ་གསོལ། །རྟག་དང་བདག་དང་བདེ་བར་འདུ་ཤེས་

45-1-91b

ལྡན༑ ༑ལོག་འཛིན་སྒོ་རེའི་སྐྱབས་ཀྱིས་བཅད་གྱུར་གྱི། །བདེན་པའི་ཡེ་ཤེས་སྤྱན་རྣོ་མཆོག་མངའ་བས། །ཐར་སྒོ་བདག་ལའང་མྱུར་དུ་དབྱེ་བར་གསོལ། །ཡང་དག་ལོག་པའི་ལམ་ལ་
མཁས་གྱུར་ཅིང༌། །ལམ་གྱི་རྒྱུས་དང་ཚུལ་ལ་བསྙེངས་མི་མངའ། །ལམ་རྣམས་ཀུན་གྱིས་འདུལ་བ་ཐུགས་ཆུད་པ། །བདག་ལ་བྱང་ཆུབ་ཤུལ་ནི་བསྟན་དུ་གསོལ། །ཡང་དག་ལྟ་བའི་
ས་ཡི་ཐང་ལ་བཞུགས། །སངས་རྒྱས་ཀུན་གྱི་ཡོན་ཏན་ཆབ་ཀྱིས་བསྐྲུན། །སངས་རྒྱས་ཆོས་ལེགས་མེ་ཏོག་ཆར་འབེབས་པ། །བྱང་ཆུབ་ཤུལ་ནི་བདག་ལ་བསྟན་དུ་གསོལ། །རྒྱལ་བ་གང་
འདས་མ་བྱོན་གང་རྣམས་དང༌། །ད་ལྟར་བྱུང་བའི་རྒྱལ་བ་སྣང་མཛད་པ། །སེམས་ཅན་གཙོ་བོ་ལེགས་པར་གཤེགས་པའི་ཕྱོགས། །དེ་ཡང་ལམ་སྟོན་མཛད་པས་བདག་བསྟན་གསོལ་
ལས་ཀྱི་འཁྲུལ་འཁོར་ཚུལ་ལ་མི་བསྙེངས་པ། །ཆོས་ཐེག་ཤིང་རྟའི་འཁྲུལ་འཁོར་མཁྱེན་གྱུར་ཅིང༌། །ཡེ་ཤེས་ཐེག་པའི་ཚུལ་ལ་རྣམ་ངེས་པ། །བྱང་ཆུབ་ཐེག་པ་བདག་ལ་བཤད་
དུ་གསོལ། །མོས་ཤིང་སྨོན་པའི་འཁོར་ལོའི་མུ་ཁྱུད་ཅན། །བཟོད་པ་རྡོ་རྗེ་སྙིང་རྗེ་སྲོག་ཤིང་བརྟེན། །དད་པའི་གཉའ་ཤིང་རིན་ཆེན་ལེགས་སྤྲས་པའི། །བྱང་ཆུབ་ཐེག་ལ་བདག་ཀྱང་བསྐྱོན་
དུ་གསོལ། །གཟུངས་རྣམས་ཀུན་གྱིས་རྣམ་དག་དཀྱིལ་འཁོར་ཅན། །བྱམས་པ་བརྩེགས་པའི་དགའ་བས་རབ་བརྒྱན་པ། །ཐ་དད་ཡང་དག་ཤེས་པའི་དྲིལ་ཕྲེང་ཅན། །ཐེག་མཆོག་

45-1-92a

བཟང་པོས་བདག་ལ་བསྟན་དུ་གསོལ། །ཚངས་པའི་སྤྱོད་པའི་ལམ་གྱིས་མངོན་པར་བརྒྱན། །ཏིང་འཛིན་བུད་མེད་ཁྲག་ཁྲིག་ཀུན་ནས་རྒྱུ། །ཆོས་ཀྱི་
རྔ་ཡི་དབྱངས་ཆེན་རབ་བསྒྲགས་པ། །ཐེག་པའི་དམ་པ་བདག་ལ་བསྟབ་ཏུ་གསོལ། །བསྡུ་བ་བཞི་ཡི་མི་ཟད་མཛོད་ལྡན་པ། །ཡེ་ཤེས་རིན་ཆེན་ཡོན་ཏན་ཕྲེང་གིས་བརྒྱན། །ཁྲེལ་
ཡོད་དུལ་བའི་འཕྲེང་བས་མཆོག་བསྡམས་པའི། །ཐེག་པའི་དམ་པ་བདག་ལ་བསྟན་དུ་གསོལ། །སྦྱིན་པའི་འོད་ཟེར་དཀྱིལ་འཁོར་བཟང་པོ་ཅན། །ཚུལ་ཁྲིམས་ཙན་དན་སྙིང་རྗེའི་
བྱུག་ལྡན་ཞིང༌། །བཟོད་པའི་གཟེར་གྱིས་མཚམས་རྣམས་དམ་སྦྱར་བའི། །ཐེག་པའི་མཆོག་ལ་མྱུར་དུ་བདག་གཞག་གསོལ། །སེམས་ཅན་ཐམས་ཅད་འདུལ་ལས་མི་ལྡོག་པ། །
བསམ་གཏན་ཏིང་འཛིན་ཁ་ཁྱེར་མཐོར་སྒྲོན་ཅིང༌། །ཤེས་རབ་ཐབས་གཉིས་འབྱོར་མཐུན་འགྲོ་རྒྱུ་བའི། །ཆོས་ཀྱི་ཐེག་པ་མཆོག་ལ་བདག་གཞག་གསོལ། །སྨོན་ལམ་འཁོར་
ལོས་ལམ་གྱི་འཁོར་སྦྱོང་བ། །ཆོས་ཀྱི་གཟུགས་དམ་མཐུ་བརྟན་ཆེ་ལྡན་ཞིང༌། །ཡེ་ཤེས་འཁྲུལ་འཁོར་ལེགས་སྦྱངས་ལེགས་བྱས་པའི། །ཆོས་ཀྱི་ཐེག་པ་དེ་ལ་བདག་བསྐྱོན་
གསོལ། །ཀུན་ཏུ་བཟང་པོའི་སྤྱོད་པས་རབ་སྦྱངས་ཤིང༌། །སེམས་ཅན་ལྟ་བས་རྒྱུ་ལ་ཐོགས་མེད་པ། །ཀུན་ཏུ་བཟང་པོའི་སྤྱོད་པས་གནོན་གྱུར་པའི། །ཡེ་ཤེས་ཐེག་པས་བདག་ལ་

45-1-92b

བསྡུད་དུ་གསོལ། །དེ་ནི་བརྟན་པས་རྡོ་རྗེ་བཞིན་གནས་པ། །ཡེ་ཤེས་སྒྱུ་མས་ལེགས་སྦྱངས་ལེགས་བྱས་ཤིང༌། །སྒྲིབ་དང་ཆགས་པ་ཐམས་ཅད་གཅོད་པ་ཡི། །བཟང་པོའི་ཐེག་ལ་བདག་
ཀྱང་བསྐྱོན་པར་གསོལ། །འགྲོ་མཉམ་དྲི་མེད་ཤིན་ཏུ་ཡངས་གྱུར་པ། །སེམས་ཅན་ཐམས་ཅད་སྐྱོབ་པས་བདེ་སྒྲུབ་ཅིང༌། །ཆོས་དབྱིངས་ཤིན་ཏུ་རྒྱ་ཆེན་རྣམ་སྣང་བའི། །བྱང་ཆུབ་ཐེག་
ལ་བདག་ཀྱང་བསྐྱོན་དུ་གསོལ། །སྡུག་བསྔལ་ཕུང་པོ་རབ་བྱུང་གཅོད་བྱེད་པ། །ཉོན་མོངས་ལས་ཀྱི་རྡུལ་མང་སྦྱོང་སེལ་ཅིང༌། །བདུད་དང་ཕས་ཀྱི་རྒོལ་བ་ཀུན་འཇོམས་པའི། །ཆོས་ཀྱི་ཐེག་
ལ་བདག་ཀྱང་བསྐྱོན་དུ་གསོལ། །ཕྱོགས་རྣམས་ཀུན་ཏུ་ཡེ་ཤེས་རབ་སྣང་བ། །ཆོས་དབྱིངས་ནམ་མཁའ་རྣམ་པར་ཀླུབས་བྱེད་ཅིང༌། །སེམས་ཅན་ཀུན་གྱི་བསམ་པ་རྫོགས་བྱེད་པའི། །
ཆོས་ཀྱི་ཐེག་ལ་བདག་ཀྱང་བསྐྱོན་དུ་གསོལ། །རྣམ་དག་མཁའ་ལྟར་ཚད་མེད་མི་ཟད་པ། །སྲེད་དང་མ་རིག་ལྟ་བའི་སྐྱོན་མེད་ཅིང༌། །སེམས་ཅན་ཀུན་ལ་ཕན་པར་རབ་གནས་པའི། །ཆོས་
ཀྱི་ཐེག་ལ་བདག་ཀྱང་བསྐྱོན་དུ་གསོལ། །རླུང་ཆེན་ལངས་པའི་ཤུགས་ཀྱི་ཤུགས་ལྡན་པས། །སྨོན་ལམ་མཐུ་ཡིས་འཇིག་རྟེན་ཀུན་འཛིན་ཅིང༌། །ཞི་བའི་གནས་རབ་ཀུན་སར་སྐྱེལ་བྱེད་
པའི༑ ༑ཆོས་ཀྱི་ཐེག་ལ་བདག་ཀྱང་བསྐྱོན་དུ་གསོལ། །ས་ཆེན་བཞི་ཡི་སྟོབས་ཀྱི་སྟོབས་ལྡན་པ། །སྙིང་རྗེའི་མཐུ་དང་ཤུགས་ཀྱིས་ཁུར་ཁྱེར་ཞིང༌། །ཡེ་ཤེས་ལོ་ཏོག་འགྲོ་བ་ཉེར་འཚོ་

45-1-93a

བའི༑ ༑ཐེག་པའི་མཆོག་ལ་བདག་ཀྱང་བསྐྱོན་དུ་གསོལ། །ཉི་མ་ལྟ་བུར་འགྲོ་བ་ཉེར་འཚོ་ཞིང༌། །བསྡུ་བ་རབ་ཡངས་འཁོར་གྱི་དཀྱིལ་འཁོར་ཅན། །གཟུངས་
ཀྱི་སྟོབས་མཆོག་དག་པའི་འོད་བཟང་བའི། །ཡེ་ཤེས་ཉི་མ་བདག་ལ་བསྟན་དུ་གསོལ། །བསྐལ་པ་མང་པོ་དུ་མར་རབ་བསླབས་པ། །རྒྱུ་ཡི་ཚུལ་དང་ས་ཀུན་མཁས་གྱུར་པ། །གང་གིས་
འདུས་བྱས་གྲོང་ཁྱེར་གཞོམ་འགྱུར་བའི། །ཤེས་བརྟན་རྡོ་རྗེ་འཕགས་པས་བདག་ལ་སྩལ་དུ་གསོལ། །སངས་རྒྱས་ལེགས་ཀུན་བསླབ་པ་ཕུན་སུམ་གྱིས། །ཡེ་ཤེས་རྒྱ་མཚོ་ཡངས་པ་
གང་ཞིག་ལ། །ཚད་མེད་རྒྱ་མཚོའི་བློ་མང་བསླབ་གྱུར་པ། །དེ་ལེགས་ཅི་འདྲ་འཕགས་པས་བཀའ་སྩལ་གསོལ། །གང་ན་ཡང་དག་སྤྱན་མངའ་ཁྱོད་བཞུགས་ཤིང༌། །ཡེ་ཤེས་རྒྱལ་
པོའི་ཅོད་པན་ལེགས་བརྒྱན་ཏེ། །ཆོས་ཀྱི་དབུ་ཐོད་དམ་པས་དབུ་བཅིངས་པའི། །ཆོས་ཀྱི་རྒྱལ་པོའི་ཕོ་བྲང་བདག་ཀྱང་སྟོན། །དེ་ནས་འཇམ་དཔལ་གཞོན་ནུར་གྱུར་པས། གླང་པོའི་ལྟ་
སྟངས་ཀྱིས་བལྟས་ཏེ། །ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ།
དགེ་བའི་བཤེས་གཉེན་གྱི་རྗེས་སུ་འབྲང་ཞིང༌། བྱང་ཆུབ་སེམས་དཔའི་ལམ་ཡོངས་སུ་རྫོགས་པར་བྱ་བར་འདོད་དེ། བྱང་ཆུབ་སེམས་དཔའི་སྤྱོད་པ་ཡོངས་སུ་དྲི་བར་བསམ་པ་

45-1-93b

ལེགས་སོ། །ལེགས་སོ། །རིགས་ཀྱི་བུ། འདི་ལྟ་སྟེ། དགེ་བའི་བཤེས་གཉེན་རྣམས་ལ་བསྙེན་ཅིང་བསྟེན་པ་དང༌། རིམ་གྲོར་བྱ་བ་འདི་ནི་ཐམས་ཅད་མཁྱེན་པ་ཉིད་ཡོངས་སུ་གྲུབ་པར་
འགྱུར་བའི་གཞི་ཡིན་ཏེ། འདི་ནི་མཐུན་པའི་རྒྱུ་ཡིན་གྱི། རིགས་ཀྱི་བུ། དེ་བས་ན་ཁྱོད་ཀྱིས་དགེ་བའི་བཤེས་གཉེན་བསྙེན་བཀུར་བས་ཡོངས་སུ་མ་སྐྱོ་བར་གྱིས་ཤིག །ནོར་བཟང་གིས་
སྨྲས་པ། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི། ཇི་ལྟར་ནན་ཏན་དུ་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་
སྤྱོད་པ་བརྩམ་པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་སྤྱད་པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ཡོངས་སུ་
རྫོགས་པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ཡོངས་སུ་སྦྱང་བར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་འཇུག་
པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་མངོན་པར་བསྒྲུབ་པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པའི་རྗེས་སུ་
འབྲང་བར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་ལྷག་པར་དམིགས་པར་བགྱི། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་རྒྱས་

45-1-94a

པར་བགྱི། ཇི་ལྟར་བྱང་ཆུབ་སེམས་དཔས་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་ཡོངས་སུ་རྫོགས་པར་འགྱུར་བ་རྒྱ་ཆེར་བསྟན་དུ་གསོལ། དེ་ནས་
འཇམ་དཔལ་གཞོན་ནུར་གྱུར་པས། ཚོང་དཔོན་གྱི་བུ་ནོར་བཟང་ལ་ཚིགས་སུ་བཅད་དེ་སྨྲས་པ། དགེ་བའི་བསོད་ནམས་གངས་ཆེན་མཚོ། །དེ་ལྟར་ཁྱོད་ནི་ང་ཡི་དྲུང་དུ་ཉེར་ཕྱིན་
ཏེ༑ ༑སྙིང་རྗེའི་སྙིང་བརྩེ་རྒྱ་ཆེན་གྱི། །ཡིད་ལྡན་བྱང་ཆུབ་དམ་པ་ཚོལ་བར་ལེགས། །འགྲོ་བ་ཐམས་ཅད་དགྲོལ་དོན་དུ། །སྤྱོད་པ་མཚུངས་མེད་དོན་དུ་སྨོན་ལམ་རབ་འདེབས་ཤིང༌། །
འགྲོ་བ་ཀུན་གྱི་སྐྱབས་འགྱུར་བ། །བྱང་ཆུབ་སེམས་དཔའི་སྤྱོད་པའི་ཚུལ་འདི་ཡིན། །བྱང་ཆུབ་སེམས་དཔའི་བརྟན་པ་རྣམས། །འཁོར་བའི་ནང་ན་སྐྱོ་མེད་ཡིད་ཀྱིས་སྤྱོད་བྱེད་པ། །
དེ་དག་ཀུན་ཏུ་བཟང་པོ་ཡི། །སྤྱོད་པ་ཐུབ་མེད་ཆགས་མེད་འཐོབ་པར་འགྱུར། །བསོད་ནམས་འོད་ཅན་བསོད་ནམས་དཔལ། །དེ་ལྟར་ཁྱོད་ནི་ཀུན་ཏུ་བཟང་པོའི་སྤྱོད་པ་ལ། །འགྲོ་
ལ་ཕན་ཕྱིར་སྨོན་བྱེད་པ། །བསོད་ནམས་རྒྱ་མཚོ་དགེ་ཞིང་དག་པའི་མཚན། །མཐའ་དང་དབུས་མེད་ཚད་མེད་པའི། །ཕྱོགས་བཅུའི་འཇིག་རྟེན་སངས་རྒྱས་ཀུན་ཀྱང་མཐོང་བར་
འགྱུར། །དྲན་པའི་མཐུ་དང་སྟོབས་ཀྱིས་ཀྱང༌། །དེ་དག་ཆོས་ཀྱི་སྤྲིན་ཀྱང་ཡོངས་སུ་འཛིན་པར་འགྱུར། །དེ་ལྟར་ཁྱོད་ཀྱིས་ཕྱོགས་བཅུ་ཡི། །སངས་རྒྱས་ཞིང་རྣམས་ཀུན་ཏུ་རྒྱལ་

45-1-94b

བ་མཐོང་ནས་ཀྱང༌། །བྱང་ཆུབ་སྤྱོད་པའི་དོན་གྱི་ཕྱིར། །དེ་དག་ཀུན་ལ་སྨོན་ལམ་རྒྱ་མཚོ་དག་བྱེད་འགྱུར། །འཇིག་རྟེན་གཙོ་ལ་སློབ་བྱེད་ཅིང༌། །གང་རྣམས་སངས་རྒྱས་ས་ལ་གནས་ནི་
བཅས་བྱས་ཤིང༌། །འདི་ཚུལ་རྒྱ་མཚོར་ཞུགས་གྱུར་པ། །དེ་དག་ཀུན་ཀྱང་ཐམས་ཅད་གཟིགས་པར་འགྱུར། །ཁྱོད་ནི་འབྱམས་ཀླས་ཞིང་ཀུན་དུ། །བསྐལ་མང་ཞིང་རྡུལ་སྙེད་དུ་ཀུན་ཏུ་བཟང་
པོ་ཡི༑ ༑སྤྱོད་པའི་དམ་པ་སྤྱོད་བྱས་ཤིང༌། །བྱང་ཆུབ་དམ་པ་ཞི་བ་འཐོབ་པར་འགྱུར། །ཞིང་རྣམས་མཐའ་དང་དབུས་མེད་པ། །མ་ལུས་ཀུན་ཏུ་བསྐལ་པ་རྒྱ་མཚོར་སྤྱད་པར་གྱིས། །ཀུན་
ཏུ་བཟང་པོའི་སྤྱོད་མཆོག་ཕྱིར། །སྨོན་ལམ་རྒྱ་ཆེན་ཡོངས་སུ་རྫོགས་པར་བྱོས། །ཁྱོད་ཀྱི་སྨོན་ལམ་ཐོས་གྱུར་ནས། །སེམས་ཅན་ཁྲག་ཁྲིག་དགའ་བ་ཡོངས་སུ་སྐྱེས་གྱུར་ཅིང༌། །ཀུན་ཏུ་བཟང་
པོའི་ཡེ་ཤེས་ཀྱིས། །བྱང་ཆུབ་མཆོག་ཏུ་སྨོན་པ་བྱེད་ལ་ལྟོས། །དེ་ནས་འཇམ་དཔལ་གཞོན་ནུར་གྱུར་པས། ཚིགས་སུ་བཅད་པ་དེ་དག་སྨྲས་ནས། ཚོང་དཔོན་གྱི་བུ་ནོར་བུ་བཟང་པོ་ལ་འདི་
སྐད་ཅེས་བསྒོའོ། །རིགས་ཀྱི་བུ། དེ་ལྟར་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་སེམས་དཔའི་སྤྱོད་པ་ཡོངས་སུ་བཙལ་བར་སེམས་དཔའ་
ལེགས་སོ། །ལེགས་སོ། །རིགས་ཀྱི་བུ། འདི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་ལྟ་བུའི་སེམས་ཅན་ཡང་རབ་ཏུ་དཀོན་ཏེ། དེ་བས་ཀྱང་གང་གིས་བླ་ན་

45-1-95a

མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། བྱང་ཆུབ་སེམས་དཔའི་སྤྱོད་པ་ཡོངས་སུ་ཚོལ་བ་དེ་ལྟ་བུའི་སེམས་ཅན་ནི་ཆེས་དཀོན་
ནོ༑ ༑རིགས་ཀྱི་བུ། དེ་བས་ན་བྱང་ཆུབ་སེམས་དཔས་ཐམས་ཅད་མཁྱེན་པའི་ཡེ་ཤེས་ཐོབ་པར་བྱ་བའི་ཕྱིར། ཡང་དག་པའི་དགེ་བའི་བཤེས་གཉེན་ལས་གདོན་མི་ཟ་བར་རྟོགས་
པ་ཐོབ་པར་གྱིས་ཤིག །དགེ་བའི་བཤེས་གཉེན་ཡོངས་སུ་བཙལ་བ་ལ་ཡོངས་སུ་སྐྱོ་བའི་ཡིད་མེད་པར་གྱིས་ཤིག །དགེ་བའི་བཤེས་གཉེན་བལྟ་བ་ལ་ངོམས་པ་མེད་པར་གྱིས་
ཤིག་༑དགེ་བའི་བཤེས་གཉེན་གྱིས་བསྟན་པ་ལ་མཐུན་པར་འཛིན་པར་གྱིས་ཤིག །དགེ་བའི་བཤེས་གཉེན་གྱིས་ཐབས་མཁས་པའི་སྤྱོད་པ་ལ་ཁོང་ཁྲོ་བ་མེད་པར་གྱིས་ཤིག།
རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། ཡུལ་མི་མོ་གྱ་ནོམ་མཆོག་ཅེས་བྱ་བ་ཡོད་དེ། དེ་ན་མགུལ་ལེགས་པ་ཞེས་བྱ་བའི་རི་ཞིག་ཡོད་པ་དེ་ལ། དགེ་སློང་སྤྲིན་གྱི་དཔལ་ཞེས་བྱ་
བ་འདུག་གི །དེའི་གན་དུ་སོང་ལ་ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དང༌། ཇི་ལྟར་བྱང་ཆུབ་སེམས་
དཔས། བྱང་ཆུབ་སེམས་དཔའི་སྤྱོད་པ་བརྩམ་པར་བྱ་བ་དང༌། ཇི་ལྟར་བྱང་ཆུབ་སེམས་དཔའི་སྤྱོད་པ་ལ་སྤྱད་པར་བྱ་བ་དང༌། ཇི་ལྟར་བྱང་ཆུབ་སེམས་དཔའི་སྤྱོད་པ་ཡོངས་སུ་རྫོགས་

45-1-95b

པར་བྱ་བ་དང༌། ཇི་ལྟར་ཡོངས་སུ་དག་པར་བྱ་བ་དང༌། ཇི་ལྟར་འཇུག་པར་བྱ་བ་དང༌། ཇི་ལྟར་མངོན་པར་བསྒྲུབ་པར་བྱ་བ་དང༌། ཇི་ལྟར་རྗེས་སུ་འབྲང་བར་བྱ་བ་དང༌། ཇི་ལྟར་ལྷག་པར་དམིགས་
པར་བྱ་བ་དང༌། ཇི་ལྟར་རྒྱས་པར་བྱ་བ་དང༌། ཇི་ལྟར་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་ཡོངས་སུ་རྫོགས་པར་འགྱུར་བ་དྲིས་ཤིག་དང༌། དགེ་བའི་བཤེས་
གཉེན་དེ་ཁྱེད་ལ་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་སྟོན་ཏོ། །དེ་ནས་ཚོང་དཔོན་གྱི་བུ་ནོར་བཟང་དགའ་རངས་ཏེ། མགུ་ཞིང་ཉམས་བདེ་ལ། ཚིམ་ཞིང་ཡིད་བདེ་བ་སྐྱེས་ནས།
འཇམ་དཔལ་གཞོན་ནུར་གྱུར་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། འཇམ་དཔལ་གཞོན་ནུར་གྱུར་པ་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ལན་བརྒྱ་
བརྒྱ་སྟོང་དུ་མར་ཕྱིར་བལྟས་ཏེ། དགེ་བའི་བཤེས་གཉེན་ཡིད་དུ་འོང་བའི་སེམས་དང་ལྡན་པས་དགེ་བའི་བཤེས་གཉེན་མི་མཐོང་བ་མི་བཟོད་དེ། གདོང་མཆི་མས་གང་བར་དུ་
ཞིང་༑ འཇམ་དཔལ་གཞོན་ནུར་གྱུར་པའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་མཐར་གྱིས་ཡུལ་མི་མོ་གྱ་ནོམ་མཆོག་ཅེས་བྱ་བ་དེར་སོང་སྟེ། ཕྱིན་ནས་ཡུལ་མི་མོ་གྱ་ནོམ་
མཆོག་ནས་རྣམ་པར་རྒྱུས་ཏེ། སྔོན་གྱི་དགེ་བའི་རྩ་བས་བྱུང་ཞིང་ལས་རྒྱ་ཆེན་བྱིན་གྱིས་བརླབས་པའི་ལོངས་སྤྱོད་ཡིད་དུ་འོང་བ་ལ་ཡོངས་སུ་སྤྱོད་ཅིང༌། རི་མགུལ་ལེགས་པ་གང་ན་བ་དེར་ཕྱིན་

45-1-96a

ནས། མགུལ་ལེགས་པའི་རི་ལ་འཛེགས་ཏེ། དགེ་སློང་སྤྲིན་གྱི་དཔལ་ཚོལ་ཚོལ་ཞིང་ཤར་ཕྱོགས་ལོགས་སུ་བྱུང་ངོ༌། །དེ་བཞིན་དུ་ལྷོ་དང༌། ནུབ་དང༌། བྱང་
དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་སུའང་བྱུང་སྟེ། བླ་འོག་ཏུའང་ལྟ་ཞིང་
དགེ་སློང་སྤྲིན་གྱི་དཔལ་ཚོལ་ཚོལ་བ་ལས། དེས་ཞག་བདུན་ལོན་པ་དང༌། དགེ་སློང་སྤྲིན་གྱི་དཔལ་རི་རྩེ་ཞིག་གི་སྨན་ལྗོངས་ན་འཆག་ཅིང་འདུག་པ་མཐོང་ནས། དགེ་སློང་སྤྲིན་གྱི་
དཔལ་གང་ན་བ་དེར་སོང་སྟེ། དགེ་སློང་སྤྲིན་གྱི་དཔལ་གྱི་རྐང་པ་གཉིས་ལ་སྤྱི་བོས་ཕྱག་འཚལ་ནས། དགེ་སློང་སྤྲིན་གྱི་དཔལ་ལ་གཡས་ཕྱོགས་སུ་བསྐོར་བ་བྱས་ཏེ། མདུན་དུ་འདུག་
ནས་ཐལ་མོ་སྦྱར་ཏེ། འདི་སྐད་ཅེས་སྨྲས་སོ། །འཕགས་པ་ཐུགས་སུ་ཆུད་པར་མཛད་དུ་གསོལ། །བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་
ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་དང༌། ཇི་ལྟར་བྱང་ཆུབ་སེམས་དཔའི་སྤྱོད་པ་བརྩམ་པ་དང༌། ཇི་ལྟར་
བྱང་ཆུབ་སེམས་དཔའི་སྤྱོད་པ་ལ་སྤྱད་པར་བགྱི་བ་དང༌། ཇི་ལྟར་བྱང་ཆུབ་སེམས་དཔའི་སྤྱོད་པ་ཡོངས་སུ་སྤྱོད་པ་རྫོགས་པར་བགྱི་བ་དང༌། ཇི་ལྟར་ཡོངས་སུ་དག་པར་བགྱི་བ་དང༌། ཇི་

45-1-96b

ལྟར་འཇུག་པར་བགྱི་བ་དང༌། ཇི་ལྟར་རྗེས་སུ་འབྲང་བར་བགྱི་བ་དང༌། ཇི་ལྟར་མངོན་པར་བསྒྲུབ་པར་བགྱི་བ་དང༌། ཇི་ལྟར་ལྷག་པར་དམིགས་པར་བགྱི་བ་དང༌། ཇི་ལྟར་རྒྱས་པར་བགྱི་བ་
དང་༑ ཇི་ལྟར་བྱང་ཆུབ་སེམས་དཔས་ཀུན་ཏུ་བཟང་པོའི་སྤྱོད་པའི་དཀྱིལ་འཁོར་ཡོངས་སུ་རྫོགས་པར་འགྱུར་བ་མ་འཚལ་ཏེ། འཕགས་པ་ཁྱོད་ནི། བྱང་ཆུབ་སེམས་དཔའ་རྣམས་ལ་གདམས་
ངག་དང༌། རྗེས་སུ་སྟོན་པ་མཛད་ཅེས་ཐོས་ན། འཕགས་པ་ཇི་ལྟར་བྱང་ཆུབ་སེམས་དཔའ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འབྱུང་བར་འགྱུར་བ་བདག་ལ་བསྟན་དུ་
གསོལ། དེ་སྐད་ཅེས་སྨྲས་པ་དང༌། དགེ་སློང་སྤྲིན་གྱི་དཔལ་གྱིས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་སེམས་དཔའི་སྤྱོད་པ་ཡོངས་སུ་དྲི་བ་ལེགས་སོ། །ལེགས་སོ། །རིགས་ཀྱི་བུ། འདི་ལྟ་སྟེ། བྱང་ཆུབ་སེམས་དཔའི་སྤྱོད་པ་ཡོངས་སུ་བཙལ་
བ་དང༌། བྱང་ཆུབ་སེམས་དཔའི་སྤྱོད་ཡུལ་ཡོངས་སུ་བཙལ་བ་དང༌། བྱང་ཆུབ་སེམས་དཔའི་འབྱུང་བ་རྣམ་པར་དག་པ་ཡོངས་སུ་བཙལ་བ་དང༌། བྱང་ཆུབ་སེམས་དཔའི་ལམ་རྣམ་པར་
དག་པ་ཡོངས་སུ་བཙལ་བ་དང༌། བྱང་ཆུབ་སེམས་དཔའི་སྤྱོད་པ་རྒྱ་ཆེན་པོ་རྣམ་པར་དག་པ་ཡོངས་སུ་བཙལ་བ་དང༌། བྱང་ཆུབ་སེམས་དཔའི་མངོན་པར་ཤེས་པ་བསྒྲུབ་པ་རྣམ་པར་དག་

45-1-97a

པ་ཡོངས་སུ་བཙལ་བ་དང༌། བྱང་ཆུབ་སེམས་དཔའི་རྣམ་པར་ཐར་པ་ཡོངས་སུ་བསྟན་པ་དང༌། བྱང་ཆུབ་སེམས་དཔའི་སྣང་བའི་སྙིང་རྗེའི་རྒྱུད་ཡོངས་སུ་བསྟན་
པ་དང༌། བྱང་ཆུབ་སེམས་དཔའི་འགྲོ་བའི་བསམ་པ་ཇི་ལྟ་བ་བཞིན་དུ་རྗེས་སུ་འབྲང་བ་དང༌། བྱང་ཆུབ་སེམས་དཔས་འཁོར་བ་དང༌། མྱ་ངན་ལས་འདས་པའི་སྒོ་ཡོངས་སུ་བསྟན་པ་དང༌།
བྱང་ཆུབ་སེམས་དཔའ་རྣམས་ཀྱི་འདུས་བྱས་དང༌། འདུས་མ་བྱས་ཀྱི་སྐྱོན་དང༌། འཇིགས་པས་མི་གོས་པའི་རྒྱུད་ཡོངས་སུ་བཙལ་བ་འདི་ནི་དཀའོ། །ཤིན་ཏུ་དཀའོ། །རིགས་ཀྱི་བུ། ཁོ་
བོ་ནི་མོས་པའི་སྟོབས་ཀྱི་དབང་གིས། མིག་གི་བློ་གྲོས་དང༌། དད་པའི་མིག་རྣམ་པར་དག་པས། ཀུན་ཏུ་མངོན་པར་བལྟ་བའི་ཡེ་ཤེས་ཀྱི་འོད་སྣང་བ་ཕྱིན་ཕྱོགས་མེད་པ་དང༌། ཡུལ་ཀུན་
ལ་ཐོགས་པ་མེད་ཅིང་བསྒྲིབས་པ་ཐམས་ཅད་དང་བྲལ་བའི་ལྷག་མཐོང་ལ་མཁས་པ་དང༌། མིག་གི་ཡུལ་ཀུན་ནས་ཡོངས་སུ་དག་པའི་ལུས་རྣམ་པར་དག་པ་དང༌། ཕྱོགས་ཀྱི་རྒྱུད་འབྱམས་
ཀླས་པ་ཐམས་ཅད་དུ་མངོན་པར་འདུད་པའི་ལུས་ཀྱིས་འདུད་པ་ལ་མཁས་པ་དང༌། སངས་རྒྱས་ཐམས་ཅད་ཀྱི་ཆོས་ཀྱི་སྤྲིན་ཡོངས་སུ་འཛིན་པའི་གཟུངས་ཀྱི་སྟོབས་ཀྱིས། ཕྱོགས་ཀྱི་རྒྱུད་
ཐམས་ཅད་ཀུན་ནས་མངོན་དུ་གཟིགས་པའི་དེ་བཞིན་གཤེགས་པ་རྣམས་མཐོང་སྟེ། འདི་ལྟར་ཤར་ཕྱོགས་ཀྱི་དེ་བཞིན་གཤེགས་པ་གཅིག་ཀྱང་མཐོང་ངོ༌། །སངས་རྒྱས་གཉིས་དང༌།

45-1-97b

བཅུ་དང༌། སངས་རྒྱས་བརྒྱ་དང༌། སངས་རྒྱས་སྟོང་དང༌། སངས་རྒྱས་བརྒྱ་ཕྲག་སྟོང་དང༌། སངས་རྒྱས་བྱེ་བ་དང༌། སངས་རྒྱས་བྱེ་བ་བརྒྱ་དང༌། སངས་རྒྱས་བྱེ་བ་སྟོང་དང༌། སངས་རྒྱས་
བྱེ་བ་བརྒྱ་ཕྲག་སྟོང་དང༌། སངས་རྒྱས་བྱེ་བ་ཁྲག་ཁྲིག་བརྒྱ་ཕྲག་སྟོང་ནས། དེ་བཞིན་གཤེགས་པ་ཚད་མེད་པ། དཔག་ཏུ་མེད་པ། གྲངས་མེད་པ། བསམ་གྱིས་མི་ཁྱབ་པ། མཚུངས་
པ་མེད་པ། ཀུན་ཏུ་མཐའ་ཡས་པ། ས་མཚམས་མེད་པ། གཞལ་དུ་མེད་པ། བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང་མཐོང་ངོ༌། །དེ་བཞིན་གཤེགས་པ་འཛམ་བུའི་གླིང་གི་རྡུལ་
ཤིན་ཏུ་ཕྲ་བ་སྙེད་ཀྱང་མཐོང་ངོ༌། །དེ་བཞིན་གཤེགས་པ་གླིང་བཞི་པའི་འཇིག་རྟེན་གྱི་ཁམས་རྡུལ་ཤིན་ཏུ་ཕྲ་བ་སྙེད་དང༌། སྟོང་དང༌། སྟོང་གཉིས་པ་དང༌། སྟོང་གསུམ་གྱི་སྟོང་ཆེན་པོའི་
འཇིག་རྟེན་གྱི་ཁམས་ན་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་ཀྱང་མཐོང་ངོ༌། །དེ་བཞིན་གཤེགས་པ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་ཀྱང་མཐོང་ངོ༌། །དེ་བཞིན་
གཤེགས་པ་སངས་རྒྱས་ཀྱི་ཞིང་བརྒྱའི་རྡུལ་ཤིན་ཏུ་ཕྲ་བ་སྙེད་དང༌། སངས་རྒྱས་ཀྱི་ཞིང་སྟོང་གི་རྡུལ་ཤིན་ཏུ་ཕྲ་བ་སྙེད་དང༌། སངས་རྒྱས་ཀྱི་ཞིང་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་
སྙེད་དང༌། སངས་རྒྱས་ཀྱི་ཞིང་བྱེ་བའི་རྡུལ་ཤིན་ཏུ་ཕྲ་བ་སྙེད་དང༌། སངས་རྒྱས་ཀྱི་ཞིང་བྱེ་བ་ཕྲག་བརྒྱའི་རྡུལ་ཤིན་ཏུ་ཕྲ་བ་སྙེད་དང༌། སངས་རྒྱས་ཀྱི་ཞིང་བྱེ་བ་ཕྲག་སྟོང་གི་རྡུལ་ཤིན་ཏུ་

45-1-98a

ཕྲ་བ་སྙེད་དང༌། སངས་རྒྱས་ཀྱི་ཞིང་བྱེ་བ་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་སྙེད་དང༌། སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་
སྙེད་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དག་ཀྱང་མཐོང་སྟེ། ཤར་ཕྱོགས་ལོགས་སུ་ཇི་ལྟ་བ་དེ་བཞིན་དུ། ལྷོ་ཕྱོགས་དང༌། ནུབ་
ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་
དང༌། བླའི་ཕྱོགས་ཀྱི་དེ་བཞིན་གཤེགས་པ་གཅིག་ཀྱང་མཐོང་བ་ནས། དེ་བཞིན་གཤེགས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་
སྙེད་དག་ཀྱང་མཐོང་བའི་བར་དུ་སྟེ། ཕྱོགས་རེ་རེར་རྣམ་པར་བལྟས་ཀྱང་དེ་བཞིན་གཤེགས་པ་ཁ་དོག་སྣ་ཚོགས་མངའ་བ་དང༌། དབྱིབས་སྣ་ཚོགས་མངའ་བ་དང༌། རྣམ་
པར་འཕྲུལ་པ་སྣ་ཚོགས་མངའ་བ་དང༌། ཁྱུ་མཆོག་གི་མཐུ་དང༌། རྣམ་པར་རོལ་པ་སྣ་ཚོགས་མངའ་བ་དང༌། འཁོར་གྱི་དཀྱིལ་འཁོར་གྱི་རྒྱན་རྣམ་པ་སྣ་ཚོགས་མངའ་བ་
དང༌། འོད་ཟེར་གྱི་དྲ་བ་སྣང་བ་ཁ་དོག་དུ་མ་ཅན་དང༌། ཁ་དོག་མཐའ་ཡས་པ་རབ་ཏུ་འགྱེད་པ་དང༌། སངས་རྒྱས་ཀྱི་ཞིང་རྣམ་པར་དག་པ་དང༌། ཕོ་བྲང་དང་རྒྱན་སྣ་ཚོགས་མངའ་བ་

45-1-98b

དང་༑ སྐུ་ཚེའི་ཚད་རྣམ་པར་དག་པ་སྣ་ཚོགས་མངའ་བ་དང༌། འགྲོ་བའི་བསམ་པ་ཇི་ལྟ་བ་བཞིན་དུ་རྣམ་པར་དམིགས་པར་མཛད་པ་དང༌། མངོན་པར་འཚང་རྒྱ་བ་རྣམ་པར་དག་པའི་
སྒོས་རྣམ་པར་འཕྲུལ་པ་རྣམ་པ་སྣ་ཚོགས་མངའ་བ་དང༌། སངས་རྒྱས་ཀྱི་ཁྱུ་མཆོག་དང༌། སེང་གེའི་ང་རོ་རྣམ་པར་སྒྲོག་པ་མང་པོ་མཐོང་ངོ༌། །དེ་ལྟར་རིགས་ཀྱི་བུ། ཁོ་བོས་ནི་སྒོ་ཀུན་
ནས་དམིགས་པ་ཐམས་ཅད་རྣམ་པར་རིག་པ་ལ་ཡང་དག་པར་གཞོལ་བའི་སངས་རྒྱས་རྗེས་སུ་དྲན་པ་འདི་ཐོབ་པར་ཟད་ན། བྱང་ཆུབ་སེམས་དཔའ་ཡེ་ཤེས་ཀྱི་དཀྱིལ་འཁོར་རྣམ་
པར་དག་པ་གང་གིས་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དང༌། སངས་རྒྱས་ཀྱི་ཞིང་དང༌། ཕོ་བྲང་རྣམ་པར་དག་པའི་རྒྱན་མངོན་པར་མཐོང་བས། སངས་རྒྱས་
རྗེས་སུ་དྲན་པའི་སྒོ་ནས་ཀུན་ནས་སྣང་བའི་དཀྱིལ་འཁོར་རབ་ཏུ་ཐོབ་པ་དང༌། བསམ་པ་ཇི་ལྟ་བ་བཞིན་དུ་རྣམ་པར་དམིགས་པར། དེ་བཞིན་གཤེགས་པ་མཐོང་བ་རྣམ་པར་དག་
པས༑ སངས་རྒྱས་རྗེས་སུ་དྲན་པའི་སྒོ་འགྲོ་བ་ཐམས་ཅད་དུ་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་དེ་བཞིན་གཤེགས་པའི་སྟོབས་བཅུ་ཚད་མེད་པའི་རྗེས་སུ་འབྲང་བས།
སངས་རྒྱས་རྗེས་སུ་དྲན་པའི་སྒོ་སྟོབས་ཀྱིས་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་ཆོས་མཉན་པའི་རྣམ་པས་དེ་བཞིན་གཤེགས་པ་ཐམས་ཅད་ཀྱི་སྒོའི་སྤྲིན་ལ་བལྟ་བས། སངས་

45-1-99a

རྒྱས་རྗེས་སུ་དྲན་པའི་སྒོ་ཆོས་ཀྱིས་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་ཕྱོགས་རྒྱ་མཚོ་ཐམས་ཅད་ཀྱི་སངས་རྒྱས་མཚོ་ཐ་མི་དད་པ་ལ་འཇུག་
པས༑ སངས་རྒྱས་རྗེས་སུ་དྲན་པའི་སྒོ་ཕྱོགས་རྣམ་པར་སྣང་བའི་སྙིང་པོ་རབ་ཏུ་ཐོབ་པ་དང༌། གང་གིས་དེ་བཞིན་གཤེགས་པའི་རྣམ་པར་འཕྲུལ་པ་དང༌། ཁྱུ་མཆོག་གི་མཐུ་ཕྱུང་བ་
ལ་རབ་ཏུ་ཕྲ་བར་དམིགས་ཤིང་འཇུག་པས། སངས་རྒྱས་རྗེས་སུ་དྲན་པའི་སྒོ་ཕྱོགས་ཐམས་ཅད་དུ་འཇུག་པ་རབ་ཏུ་ཐོབ་པ་དང༌། བསྐལ་པ་ཐམས་ཅད་དུ་དེ་བཞིན་གཤེགས་པ་
མཐོང་ཞིང་རྣམ་པར་དམིགས་པ་དང་མི་འབྲལ་བས། སངས་རྒྱས་རྗེས་སུ་དྲན་པའི་སྒོ་བསྐལ་པར་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་དུས་ཐམས་ཅད་དུ་དེ་བཞིན་
གཤེགས་པ་མཐོང་ཞིང་འགྲོགས་པ་དང་མི་འབྲལ་བས། སངས་རྒྱས་རྗེས་སུ་དྲན་པའི་སྒོ་དུས་སུ་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་སངས་རྒྱས་ཀྱི་ཞིང་ཐམས་ཅད་ནས་
མངོན་པར་འཕགས་ཤིང༌། ཟིལ་གྱིས་མི་ནོན་པའི་སངས་རྒྱས་ཀྱི་སྐུ་ཡོངས་སུ་མཐོང་ཞིང་རྣམ་པར་རིག་པས་སངས་རྒྱས་རྗེས་སུ་དྲན་པའི་སྒོ་ཞིང་དུ་སྒྲོ་བཏགས་པ་རབ་ཏུ་ཐོབ་པ་
དང༌། གང་གིས་དུས་གསུམ་གྱི་དེ་བཞིན་གཤེགས་པའི་དཀྱིལ་འཁོར་རང་གི་སེམས་དང་བསམ་པར་ཡང་དག་པར་གཞོལ་བས། སངས་རྒྱས་རྗེས་སུ་དྲན་པའི་སྒོ་དུས་གསུམ་

45-1-99b

དུ་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་དམིགས་པ་ཐམས་ཅད་ལ་དེ་བཞིན་གཤེགས་པ་གཅིག་ནས་གཅིག་ཏུ་བརྒྱུད་པ་ཡང་དག་པར་ཚོགས་པ་མཐོང་ཞིང་དམིགས་པས། སངས་
རྒྱས་རྗེས་སུ་དྲན་པའི་སྒོ་དམིགས་པར་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པ་ཐམས་ཅད་ཡོངས་སུ་མྱ་ངན་ལས་
འདའ་བ་རྣམ་པར་དམིགས་པས་སངས་རྒྱས་རྗེས་སུ་དྲན་པའི་སྒོ་ཞི་བས་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་ཉིན་གཅིག་ཏུ་གནས་ཐམས་ཅད་དུ་དེ་བཞིན་གཤེགས་པ་ཐམས་ཅད་
གཤེགས་པར་རྣམ་པར་དམིགས་པས། སངས་རྒྱས་རྗེས་སུ་དྲན་པའི་སྒོ་འབྲལ་བས་སྒྲོ་བཏགས་པ་རབ་ཏུ་ཐོབ་པ་དང༌། གང་གིས་དེ་བཞིན་གཤེགས་པ་རེ་རེ་སྐྱིལ་མོ་ཀྲུང་དུ་བཞུགས་
པས་ཀྱང༌། ཆོས་ཀྱི་དབྱིངས་ཐམས་ཅད་དུ་རྒྱས་པར་ཁྱབ་བའི་སངས་རྒྱས་ཀྱི་སྐུ་རྣམ་པར་དམིགས་པས། སངས་རྒྱས་རྗེས་སུ་དྲན་པའི་སྒོ་ཤིན་ཏུ་ཡངས་པས་སྒྲོ་བཏགས་པ་རབ་ཏུ་ཐོབ་
པ་དང༌། གང་གིས་སྐྲའི་རྩེ་མོ་གཅིག་ལ་སངས་རྒྱས་བརྗོད་དུ་མེད་པ་བྱུང་བ་མཉེས་པར་བྱ་བ་ལ་འཇུག་པས། སངས་རྒྱས་རྗེས་སུ་དྲན་པའི་སྒོ་ཤིན་ཏུ་ཕྲ་བས་སྒྲོ་བཏགས་པ་རབ་ཏུ་ཐོབ་པ་
དང༌། སྐད་ཅིག་གཅིག་ལ་འཇིག་རྟེན་གྱི་ཁམས་ཐམས་ཅད་དུ་མངོན་པར་འཚང་རྒྱ་ཞིང་རྣམ་པར་འཕྲུལ་པ་སྟོན་པ་རྣམ་པར་དམིགས་པས། གང་གིས་སངས་རྒྱས་རྗེས་སུ་དྲན་པའི་སྒོ་

45-1-100a

རྒྱན་དུ་སྒྲོ་བཏགས་པ་རབ་ཏུ་ཐོབ་པ་དང༌། སངས་རྒྱས་བྱུང་བ་ཐམས་ཅད་ཀྱི་ཆོས་ཀྱི་འཁོར་ལོ་དང༌། རྣམ་པར་འཕྲུལ་པ་དང༌། ཡེ་ཤེས་སྣང་བ་རབ་
ཏུ་ཐོབ་པས། གང་གིས་སངས་རྒྱས་རྗེས་སུ་དྲན་པའི་སྒོ་བགོས་པར་སྒྲོ་བཏགས་པ་རབ་ཏུ་ཐོབ་པ་དང༌། རང་གིས་སེམས་དང་བསམ་པ་ལ་བལྟས་ནས། དེ་བཞིན་གཤེགས་པ་
ཐམས་ཅད་རབ་ཏུ་སྣང་བ་ཐོབ་པས། སངས་རྒྱས་རྗེས་སུ་དྲན་པའི་སྒོ་སེམས་ཀྱིས་སྒྲོ་བཏགས་པ་རབ་ཏུ་ཐོབ་པ་དང༌། འགྲོ་བ་ཐམས་ཅད་ཀྱི་ལས་རྣམ་པ་ཇི་ལྟ་བུར་བསགས་པའི་
གཟུགས་བརྙན་ཡོངས་སུ་སྟོན་པས་གང་གིས་སངས་རྒྱས་རྗེས་སུ་དྲན་པའི་སྒོ་ལས་ཀྱིས་སྒྲོ་བཏགས་པ་རབ་ཏུ་ཐོབ་པ་དང༌། ཆོས་ཀྱི་དབྱིངས་མ་ལུས་པ་ཐམས་ཅད་པདྨོའི་ཚལ་གྱིས་
རྒྱས་པར་སངས་རྒྱས་རྣམ་པར་འཕྲུལ་པ་རྒྱ་ཆེན་པོ་སྟོན་པ། ཕྱོགས་ཀུན་ཏུ་མངོན་སུམ་དུ་དམིགས་པས་གང་གིས་སངས་རྒྱས་རྗེས་སུ་དྲན་པའི་སྒོ་རྣམ་པར་འཕྲུལ་པས་སྒྲོ་བཏགས་
པ་རབ་ཏུ་ཐོབ་པ་དང༌། དེ་བཞིན་གཤེགས་པའི་སྐུ་གཟུགས་བརྙན་གྱི་སྤྲིན་དབྱངས་སྒྲོག་པས་ཆོས་ཀྱི་དབྱིངས་དང་ནམ་མཁའ་ཀུན་ནས་སྣང་བ། གང་གིས་སངས་རྒྱས་རྗེས་སུ་
དྲན་པའི་སྒོ་ནམ་མཁའ་སྒྲོ་བཏགས་པ་རབ་ཏུ་ཐོབ་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་

45-1-100b

ན༑ ཕྱོགས་ཀྱི་ལྗོངས་རྒྱ་མཚོའི་སྒོ་ཞེས་བྱ་བ་ཡོད་པ་དེ་ན། དགེ་སློང་རྒྱ་མཚོའི་སྤྲིན་ཅེས་བྱ་བ་འདུག་གི་དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་
སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག་དང༌། རིགས་ཀྱི་བུ། དགེ་བའི་བཤེས་གཉེན་དེ་ཁྱོད་ལ། དགེ་བའི་རྩ་བའི་ཚོགས་དང༌། རྒྱུ་ཡོངས་སུ་སྟོན་པར་འགྱུར་
རོ༑ ༑ཚོགས་ཀྱིས་རྒྱ་ཆེན་པོ་ཡང་ཁོང་དུ་ཆུད་པར་བྱེད་དོ། །དགེ་བའི་རྩ་བའི་སྟོབས་དང༌། ཤུགས་རྒྱ་ཆེན་པོ་ཡང་ཡོངས་སུ་སྐྱེད་པར་བྱེད་དོ། །བྱང་ཆུབ་ཀྱི་སེམས་ཀྱི་ཚོགས་དང༌། རྒྱུ་
རྒྱ་ཆེན་པོ་ཡང་ཡོངས་སུ་བརྗོད་པར་འགྱུར་རོ། །ཐེག་པ་ཆེན་པོ་རབ་ཏུ་འཐོབ་པ་དང༌། སྣང་བར་འགྱུར་བའི་རྒྱུ་རྒྱ་ཆེན་པོ་ཡང་སྐྱེད་པར་བྱེད་དོ། །ཕ་རོལ་ཏུ་ཕྱིན་པའི་ཚོགས་ཀྱི་སྟོབས་
རྒྱ་ཆེན་པོ་ཡང་རབ་ཏུ་སྟོན་པར་བྱེད་དོ། །སྤྱོད་པ་རྒྱ་མཚོ་ལ་འཇུག་པའི་ཚུལ་རྒྱ་ཆེན་པོ་ཡང་རབ་ཏུ་བརྗོད་པར་འགྱུར་རོ། །སྨོན་ལམ་གྱི་དཀྱིལ་འཁོར་རྒྱ་ཆེན་པོ་ཡང་ཡོངས་སུ་སྦྱོང་བར་
འགྱུར་རོ། །སྒོ་ཀུན་ནས་འབྱུང་བའི་རྒྱན་རྒྱ་ཆེན་པོ་ཡང་རྣམ་པར་སྦྱོང་བར་འགྱུར་རོ། །སྙིང་རྗེ་ཆེན་པོའི་སྟོབས་རྒྱ་ཆེན་པོ་ཡང་ཡོངས་སུ་འཕེལ་བར་བྱེད་དོ། །དེ་ནས་ཚོང་དཔོན་གྱི་
བུ་ནོར་བཟང་གིས་དགེ་སློང་སྤྲིན་གྱི་དཔལ་གྱི་རྐང་པ་གཉིས་ལ་སྤྱི་བོས་ཕྱག་འཚལ་ནས། དགེ་སློང་སྤྲིན་གྱི་དཔལ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ཏེ། ལན་

45-1-101a

བརྒྱ་སྟོང་དུ་མར་ཕྱིར་བལྟས་ནས། དགེ་སློང་སྤྲིན་གྱི་དཔལ་གྱི་དྲུང་ནས་སོང་ངོ༌།།    །།བམ་པོ་དགུ་བཅུ་ཐམ་པ། དེ་ནས་ཚོང་དཔོན་གྱི་བུ་ནོར་བཟང་
དགེ་བའི་བཤེས་གཉེན་གྱི་གདམས་ངག་དེ་རྗེས་སུ་བསམ་པ་དང༌། ཡེ་ཤེས་སྣང་བ་དེ་རྗེས་སུ་དྲན་པར་བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པ་དེ་རྣམ་པར་དཔྱད་
པ་དང༌། བྱང་ཆུབ་སེམས་དཔའི་ཏིང་ངེ་འཛིན་གྱི་ཚུལ་དེ་རྗེས་སུ་སྦྱང་བ་དང༌། བྱང་ཆུབ་སེམས་དཔའ་རྒྱ་མཚོའི་ཚུལ་དེ་བལྟ་བ་དང༌། སངས་རྒྱས་ཀྱི་དཀྱིལ་འཁོར་དེ་ལ་མངོན་
པར་མོས་པར་བྱ་བ་དང༌། སངས་རྒྱས་ཀྱི་བལྟ་བའི་ཕྱོགས་དེ་ལ་མངོན་པར་སྤྲོ་བར་བྱ་བ་དང༌། སངས་རྒྱས་རྒྱ་མཚོ་དེ་ལ་རྗེས་སུ་བསམ་པ་དང༌། སངས་རྒྱས་གཅིག་ནས་
གཅིག་ཏུ་བརྒྱུད་པ་དེ་རྗེས་སུ་དྲན་པར་བྱ་བ་དང༌། སངས་རྒྱས་ཀྱི་ཚུལ་རྟོགས་པར་བྱ་བ་དེ་ཁོང་དུ་ཆུད་པར་བྱ་བ་དང༌། སངས་རྒྱས་ཀྱི་ནམ་མཁའ་དེ་ལ་རྗེས་སུ་བལྟ་བར་
བྱ་བ་བྱེད་ཅིང་མཐར་གྱིས་ཕྱོགས་ཀྱི་ལྗོངས་རྒྱ་མཚོའི་སྒོ་གང་ན་བ་དང༌། དགེ་སློང་རྒྱ་མཚོའི་སྤྲིན་གང་ན་བ་དེར་ཕྱིན་ནས། དགེ་སློང་རྒྱ་མཚོའི་སྤྲིན་གྱི་རྐང་པ་གཉིས་ལ་སྤྱི་
བོས་ཕྱག་འཚལ་ཏེ། དགེ་སློང་རྒྱ་མཚོའི་སྤྲིན་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། དགེ་སློང་རྒྱ་མཚོའི་སྤྲིན་གྱི་མདུན་དུ་འདུག་སྟེ། ཐམ་མོ་སྦྱར་

45-1-101b

ནས་འདི་སྐད་ཅེས་སྨྲས་སོ། །འཕགས་པ། བདག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་ཞུགས་ཏེ། བླ་ན་མེད་པའི་ཡེ་ཤེས་རྒྱ་མཚོ་ལ་འཇུག་པར་
འཚལ་ན། ཇི་ལྟར་བྱང་ཆུབ་སེམས་དཔའ་རྣམས་འཇིག་རྟེན་གྱི་རྒྱུད་ལས་ཕྱིར་ལྡོག་ཅིང༌། དེ་བཞིན་གཤེགས་པའི་རིགས་སུ་འགྲུབ་པར་འགྱུར་བ་དང༌། འཁོར་བའི་རྒྱ་
མཚོ་ལས་བརྒལ་ཞིང༌། ཐམས་ཅད་མཁྱེན་པའི་རྒྱ་མཚོར་འཇུག་པར་འགྱུར་བ་དང༌། བྱིས་པ་སོ་སོའི་སྐྱེ་བོའི་ས་ལས་གྱེན་དུ་འཕགས་པར་འགྱུར་ཞིང༌། དེ་བཞིན་
གཤེགས་པའི་རིགས་སུ་འགྲུབ་པར་འགྱུར་བ་དང༌། འཁོར་བའི་རྒྱུད་ལས་ལྡོག་པར་འགྱུར་ཞིང༌། བྱང་ཆུབ་སེམས་དཔའི་སྤྱོད་པའི་རྒྱུད་དུ་འཇུག་པར་འགྱུར་བ་དང༌།
འཁོར་བའི་རྒྱ་མཚོའི་རྒྱུད་ཀྱི་འཁོར་ལོ་ལས་ཕྱིར་ལྡོག་ཅིང༌། བྱང་ཆུབ་སེམས་དཔའི་སྤྱོད་པ་དང༌། སྨོན་ལམ་གྱི་འཁོར་ལོར་འཇུག་པར་འགྱུར་བ་དང༌། བདུད་ཀྱི་དཀྱིལ་
འཁོར་ཐམས་ཅད་རབ་ཏུ་འཇོམས་ཤིང༌། སངས་རྒྱས་ཀྱི་དཀྱིལ་འཁོར་འབྱུང་བ་ཐམས་ཅད་རབ་ཏུ་སྟོན་པ་དང༌། སྲིད་པའི་རྒྱ་མཚོ་ཡོངས་སུ་སྐེམས་ཤིན་སྙིང་རྗེ་ཆེན་པོའི་
མཚོ་རྣམ་པར་འཕེལ་བར་བྱེད་པ་དང༌། མི་ཁོམ་པ་དང༌། ངན་སོང་དང༌། ངན་འགྲོ་དང༌། ལོག་པར་ལྟུང་བ་ཐམས་ཅད་ཀྱི་སྒོ་གཅོད་ཅིང་མཐོ་རིས་དང་མྱ་ངན་ལས་འདས་པའི་

45-1-102a

སྒོ་འབྱེད་པ་དང༌། ཁམས་གསུམ་གྱི་གྲོང་ཁྱེར་གྱི་སྒོ་རྣམ་པར་གཅོད་ཅིང༌། ཐམས་ཅད་མཁྱེན་པ་ཉིད་ཀྱི་ཕོ་བྲང་གི་སྒོ་རྣམ་པར་འབྱེད་པ་དང༌། ཡོ་བྱད་
ཐམས་ཅད་ཀྱི་སྲེད་པ་རྣམ་པར་སྤོང་ཞིང་འགྲོ་བ་ཐམས་ཅད་བསྡུ་བའི་སྨོན་ལམ་ཡོངས་སུ་བསྐྱེད་པར་འགྱུར་བ་མ་འཚལ་ཏོ། །དེ་སྐད་ཅེས་སྨྲས་པ་དང༌། དགེ་སློང་རྒྱ་མཚོའི་སྤྲིན་
གྱིས༑ ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁྱོད་ཀྱིས་དེ་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་
སོ༑ ༑རིགས་ཀྱི་བུ། དགེ་བའི་རྩ་བ་མ་བསྐྱེད་པའི་སེམས་ཅན་རྣམས་ནི། བྱང་ཆུབ་ཏུ་སེམས་ཀྱང་མི་སྐྱེའོ། །དགེ་བའི་རྩ་བ་སྒོ་ཀུན་ཏུ་སྣང་བ་རབ་ཏུ་ཐོབ་དང༌། ཐབས་ཀྱི་སྙིང་པོ་དང་
ལྡན་པའི་ལམ་གྱི་ཏིང་ངེ་འཛིན་གྱི་ཡེ་ཤེས་སྣང་བས་རབ་ཏུ་སྣང་བར་འགྱུར་བ་དང༌། བསོད་ནམས་རྒྱ་མཚོའི་ཚོགས་རྒྱ་ཆེན་པོ་བསགས་པ་དང༌། དཀར་པོའི་ཚོགས་ཐམས་
ཅད་ཀྱི་རྒྱུན་མི་འཆད་པ་དང༌། དགེ་བའི་བཤེས་གཉེན་ཐམས་ཅད་བཀུར་བས་ཡོངས་སུ་སྐྱོ་བ་མེད་པ་དང༌། ལུས་དང་སྲོག་ལ་ཕངས་པར་མི་རྩི་བ་དང༌། དངོས་པོར་འཛིན་
པ་ཐམས་ཅད་དང་བྲལ་བ་དང༌། མཐོན་དམན་མེད་པའི་ས་ལྟར་སེམས་མཉམ་པ་དང༌། རང་བཞིན་གྱིས་སྙིང་རྗེ་ཆེ་ཞིང་བྱམས་པར་སེམས་པ་དང་ལྡན་པ་དང༌། སྲིད་པའི་

45-1-102b

ལམ་གྱི་རྒྱུད་ཐམས་ཅད་དུ་གནས་པར་འདུག་པ་དང༌། དེ་བཞིན་གཤེགས་པའི་ཡུལ་ལ་མངོན་པར་མོས་པའི་སེམས་ཅན་རྣམས་བྱང་ཆུབ་ཏུ་སེམས་སྐྱེ་སྟེ། འདི་ལྟར་སེམས་
ཅན་ཐམས་ཅད་ཡོངས་སུ་བསྐྱབ་པའི་ཕྱིར་སྙིང་རྗེ་ཆེན་པོའི་སེམས་དང༌། འགྲོ་བ་ཐམས་ཅད་ལ་སྙོམས་པར་ནན་ཏན་དུ་བྱ་བའི་ཕྱིར་བྱམས་པ་ཆེན་པོའི་སེམས་དང༌། འགྲོ་བ་
ཐམས་ཅད་ཀྱི་སྡུག་བསྔལ་ཀྱི་ཕུང་པོ་ཞི་བར་བྱ་བའི་ཕྱིར་བདེ་བའི་སེམས་དང༌། མི་དགེ་བའི་ཆོས་ཐམས་ཅད་ལས་རྣམ་པར་བཟློག་པའི་ཕྱིར་ཕན་པའི་སེམས་དང༌། འཇིགས་
པ་ཐམས་ཅད་ལས་ཡོངས་སུ་བསྲུང་བའི་ཕྱིར་སྙིང་བརྩེ་བའི་སེམས་དང༌། སྒྲིབ་པ་ཐམས་ཅད་རྣམ་པར་བཟློག་པའི་ཕྱིར་ཆགས་པ་མེད་པའི་སེམས་དང༌། ཆོས་ཀྱི་དབྱིངས་ཐམས་
ཅད་རྒྱས་པར་དགང་བའི་ཕྱིར་རྒྱ་ཆེན་པོའི་སེམས་དང༌། ནམ་མཁའི་དབྱིངས་ཀུན་ཏུ་གཞོལ་ཞིང་ཀུན་ཏུ་འགྲོ་བར་བྱ་བའི་ཕྱིར་མཐའ་ཡས་པའི་སེམས་དང༌། དེ་བཞིན་གཤེགས་
པ་ཐམས་ཅད་མཐོང་ཞིང་རྣམ་པར་དམིགས་པར་བྱ་བའི་ཕྱིར་དྲི་མ་མེད་པའི་སེམས་དང༌། དུས་གསུམ་གྱི་དམིགས་པ་མ་ལུས་པར་ཡེ་ཤེས་ཀྱིས་རྒྱས་པར་དགང་བའི་ཕྱིར་རྣམ་པར་
དག་པའི་སེམས་དང༌། ཐམས་ཅད་མཁྱེན་པའི་ཡེ་ཤེས་རྒྱ་མཚོ་ལ་འཇུག་པར་བྱ་བའི་ཕྱིར་ཡེ་ཤེས་ཀྱི་སེམས་ཀྱང་སྐྱེ་བར་འགྱུར་རོ། །རིགས་ཀྱི་བུ། ཁོ་བོས་ནི་ཕྱོགས་ཀྱི་ལྗོངས་རྒྱ་མཚོའི་

45-1-103a

སྒོ་འདིར་ལོ་བཅུ་གཉིས་སུ་རྒྱ་མཚོ་ཆེན་པོ་འདི་ལ་དམིགས་ཏེ། མངོན་དུ་བྱས་ནས་འདི་ལྟར་རྒྱ་མཚོ་རྒྱ་ཆེ་ཞིང་ཚད་མེད་པ་རྗེས་སུ་བསམ་པ་དང༌། དྲི་མ་མེད་ཅིང་
དང་བ་དང༌། ཟབ་ཅིང་གཏིང་དཔག་དཀའ་བ་དང༌། བགས་ཀྱིས་གཞོལ་ཞིང་ལེགས་པར་གནས་པ་དང༌། རིན་པོ་ཆེའི་འབྱུང་གནས་དུ་མས་རྣམ་པར་བརྒྱན་པ་དང༌། ཆུའི་ཕུང་པོ་
ཚད་མེད་པ་དང༌། ཁ་དོག་རྣམ་པ་ཐ་དད་པ་མང་ཞིང་བསམ་གྱིས་མི་ཁྱབ་པ་དང༌། འབྱུང་པོ་མཐའ་ཡས་པའི་གནས་སུ་གྱུར་པ་དང༌། སྲོག་ཆགས་མང་པོ་སྣ་ཚོགས་ཀྱི་རྟེན་དུ་གྱུར་
པ་དང༌། སྤྲིན་ཆེན་པོའི་ཆར་ཡོངས་སུ་འཛིན་པ་དང༌། གང་ཞིང་འབྲི་བར་འགྱུར་བ་མེད་པ་ལ་རྗེས་སུ་སེམས་པ་བྱེད་ཅིང་གནས་གནས་ཏེ། རིགས་ཀྱི་བུ། དེ་ལ་ཁོ་བོས་འདི་སྙམ་དུ་
བསམས་སོ། །འཇིག་རྟེན་གྱི་ཁམས་འདི་ན་རྒྱ་མཚོ་ཆེན་པོ་འདི་བས་ཀྱང་འཕགས་པར་རྒྱ་ཆེ་ལ་འདི་བས་ཀྱང་ཡངས་ཤིང༌། འདི་བས་ཀྱང་ཚད་མེད་ལ་འདི་བས་ཀྱང་ངོ་མཚར་
དང་ལྡན་པ་ལ་ལ་ཞིག་ཡོད་དམ་སྙམ་སྟེ། དེ་དེ་ལྟར་ཁོ་བོས་ཚུལ་བཞིན་དུ་བསམ་པ་ཡིད་ལ་བྱེད་པ་ལ་བརྩོན་པར་གནས་པའི་ཚེ། རྒྱ་མཚོ་ཆེན་པོའི་འོག་གི་གཞི་ལས་པདྨ་ཆེན་
པོ་ནོར་བུ་རིན་པོ་ཆེ་ཨིནྡྲ་ནཱི་ལ་ཐུབ་པ་མེད་ཅིང་རྡོ་རྗེ་ལྟ་བུར་སྲ་བའི་ཆུ་བ་ཅན། ནོར་བུ་རིན་པོ་ཆེ་བཻ་ཌཱུཪྻ་དམ་པའི་རྒྱན་དང་ལྡན་པ། འཛམ་བུ་ཆུ་ཀླུང་གི་གསེར་ལྟར་དྲི་མ་མེད་པའི་ལོ་མ་

45-1-103b

རྒྱ་ཆེན་པོ་ཅན། དུས་དང་མཐུན་པའི་ཙན་དན་གྱི་སྙིང་པོའི་རྒྱན་གྱིས་བརྒྱན་པ། རིན་པོ་ཆེ་ཨསྨ་གར་བྷའི་ཟེ་བ་ཅན། རྒྱ་མཚོ་ཙམ་དུ་ཡངས་ཤིང་རྒྱ་ཆེ་བ། ལྷ་མ་ཡིན་གྱི་དབང་པོ་བརྒྱ་སྟོང་
ཕྲག་བཅུས་སྡོང་པོའི་ལྷུན་ནས་བཟུང་བ། རིན་པོ་ཆེ་སྣ་ཚོགས་བརྒྱ་ཕྲག་སྟོང་གི་དྲ་བས་ཀུན་ནས་ཡོག་པ། ཀླུའི་དབང་པོ་བརྒྱ་སྟོང་ཕྲག་བཅུས་སྤོས་ཆུའི་ཆར་མངོན་པར་ཕབ་པ། ནམ་
མཁའ་ལྡིང་གི་དབང་པོ་བརྒྱ་སྟོང་ཕྲག་བཅུས་དར་དང་རིན་པོ་ཆེའི་ལྡ་ལྡི་དང༌། སེན་མོ་དོ་མང་པོ་མཆུས་གཟུང་ཞིང་རབ་ཏུ་དབྱངས་པ། མིའམ་ཅིའི་དབང་པོ་བརྒྱ་སྟོང་ཕྲག་བཅུས་ཕན་པའི་
སེམས་ཀྱིས་ཀུན་ནས་བལྟ་བ། ལྟོ་འཕྱེ་ཆེན་པོའི་དབང་པོ་བརྒྱ་སྟོང་ཕྲག་བཅུས་འཁོར་ནས་མངོན་པར་འདུད་པ། སྲིན་པོའི་དབང་པོ་བརྒྱ་སྟོང་ཕྲག་བཅུས་ལུས་བཏུད་ཅིང་མངོན་
པར་མཆོད་པ། དྲི་ཟའི་དབང་པོ་བརྒྱ་སྟོང་ཕྲག་བཅུས་རོལ་མོ་དང་གླུ་སྣ་ཚོགས་སྙན་པས་བསྟོད་ཅིང་མཆོད་པ། ལྷའི་དབང་པོ་བརྒྱ་སྟོང་ཕྲག་བཅུས་ལྷ་རྫས་ཀྱི་མེ་ཏོག་དང༌། སྤོས་དང༌།
ཕྲེང་བ་དང༌། བདུག་སྤོས་དང༌། བྱུག་པ་དང༌། ཕྱེ་མ་དང༌། གོས་དང༌། གདུགས་དང༌། རྒྱལ་མཚན་དང༌། ལྷའི་བ་དན་གྱི་སྤྲིན་གྱི་ཆར་མངོན་པར་ཕབ་པ། ཚངས་པའི་དབང་པོ་བརྒྱ་
སྟོང་ཕྲག་བཅུས་སྤྱི་བོས་གཏུགས་ཏེ་ཕྱག་འཚལ་ཞིང་མཆོད་པ། གནས་གཙང་མའི་རིས་ཀྱི་ལྷ་བརྒྱ་སྟོང་ཕྲག་བཅུས་ཐལ་མོ་སྦྱར་ཅིང་ཕྱག་བྱ་བ། མིའི་དབང་པོ་འཁོར་ལོས་བསྒྱུར་བ་བརྒྱ་

45-1-104a

སྟོང་ཕྲག་བཅུས་རིན་པོ་ཆེ་སྣ་བདུན་གྱིས་བསུ་ཞིང་མངོན་པར་མཆོད་པ། རྒྱ་མཚོའི་ལྷ་བརྒྱ་སྟོང་ཕྲག་བཅུས་མངོན་པར་འཐོན་ཅིང་ཕྱག་བྱ་བ། ནོར་བུ་
རིན་པོ་ཆེ་སྐར་མའི་ངད་བརྒྱ་སྟོང་ཕྲག་བཅུའི་འོད་ཟེར་གྱི་རྒྱན་གྱིས་རབ་ཏུ་སྣང་བར་བྱས་པ། ནོར་བུ་རིན་པོ་ཆེ་བསོད་ནམས་ཀྱིས་དག་པ་བརྒྱ་སྟོང་ཕྲག་བཅུས་མཁོས་སུ་ཕེབས་པར་
འཕེལ་བས་རབ་ཏུ་བརྒྱན་པ། ནོར་བུ་རིན་པོ་ཆེ་རྣམ་པར་སྣང་བ་བརྒྱ་སྟོང་ཕྲག་བཅུས་སྙིང་པོ་རབ་ཏུ་གསལ་བར་བྱས་པ། ནོར་བུ་རིན་པོ་ཆེ་དཔལ་གྱི་སྙིང་པོ་བརྒྱ་སྟོང་ཕྲག་
བཅུས་དཔལ་ཆེན་པོ་ཤིན་ཏུ་འབར་བར་གྱུར་པ། ནོར་བུ་རིན་པོ་ཆེ་མཛོད་སྣ་ཚོགས་བརྒྱ་སྟོང་ཕྲག་བཅུས་མཐའ་ཡས་པར་སྣང་བར་བྱས་པ། ནོར་བུ་རིན་པོ་ཆེ་འཛམ་
བུའི་ཆུ་ཀླུང་བརྒྱ་སྟོང་ཕྲག་བཅུས་ཡོངས་སུ་སྟོན་པར་གནས་པས་རབ་ཏུ་བརྒྱན་པ། ནོར་བུ་རིན་པོ་ཆེ་རྡོ་རྗེའི་སེང་གེ་བརྒྱ་སྟོང་ཕྲག་བཅུས་ཐུབ་པ་མེད་པར་བརྒྱན་པ། ནོར་
བུ་རིན་པོ་ཆེ་ཉི་མའི་སྙིང་པོ་བརྒྱ་སྟོང་ཕྲག་བཅུས་རྒྱ་ཆེར་གསལ་བ་བསྒྲུབས་པ། ནོར་བུ་རིན་པོ་ཆེ་འབར་བ་བརྒྱ་སྟོང་ཕྲག་བཅུས་ཁ་དོག་སྣ་ཚོགས་སུ་བརྒྱན་པ། ནོར་བུ་རིན་
པོ་ཆེ་ཡིད་བཞིན་གྱི་རྒྱལ་པོ་བརྒྱ་སྟོང་ཕྲག་བཅུས་མི་ཟད་པའི་རྒྱན་དང༌། འོད་འབར་བར་བྱས་པ་བྱུང་སྟེ། པདྨོ་ཆེན་པོ་དེ་ནི། དེ་བཞིན་གཤེགས་པའི་འཇིག་རྟེན་ལས་འདས་

45-1-104b

བའི་དགེ་བའི་རྩ་བ་ལས་བྱུང་བའོ། །བྱང་ཆུབ་སེམས་དཔའི་བསམ་པས་ཡོངས་སུ་བརྟན་པའོ། །ཕྱོགས་ཐམས་ཅད་དུ་མངོན་པར་དམིགས་སུ་ཡོད་པའོ། །སྒྱུ་མའི་རྣམ་པའི་ཆོས་
ཀྱིས་བྱུང་བའོ། །རྗེན་པའི་དྲི་མ་མེད་པའི་ལས་ཀྱིས་བྱུང་བའོ། །ཉོན་མོངས་པ་མེད་པའི་ཆོས་ཀྱི་ཚུལ་གྱིས་བརྒྱན་པའོ། །རྨི་ལམ་ལྟ་བུའི་ཆོས་ཉིད་ཀྱིས་ཡོངས་སུ་བྱུང་བའོ། །མངོན་
པར་འདུ་བྱ་བ་མེད་པའི་ཆོས་ཀྱི་ཚུལ་གྱིས་རྒྱས་བཏབ་པའོ། །ཆགས་པ་མེད་པའི་ཆོས་ཀྱི་ཚུལ་དང་ལྡན་པའོ། །ཕྱོགས་ཀྱི་ཁམས་ཀུན་ཏུ་ཆོས་ཀྱི་དབྱིངས་རྒྱས་པར་འགེངས་པའོ། །
སངས་རྒྱས་ཀྱི་ཡུལ་བརྗོད་པ་དང་མཐུན་པ་སྟེ། དེའི་རྣམ་པ་དང༌། ཡོན་ཏན་དང༌། དབྱིབས་དང༌། ཁ་དོག་དང༌། རྒྱན་གྱི་མཐར་ཕྱིན་པར་ནི། བསྐལ་པ་བརྒྱ་སྟོང་གྲངས་མེད་པར་
ཡང་ཁོང་དུ་ཆུད་པར་མི་ནུས་ཏེ། པདྨོ་ཆེན་པོ་དེ་ཡང་དེ་བཞིན་གཤེགས་པའི་སྐུ་སྐྱིལ་མོ་ཀྲུང་དུ་བཞུགས་པས་ཁྱབ་ཅིང༌། ཡོངས་སུ་རྒྱས་པར་མཐོང་ངོ༌། །དེ་བཞིན་གཤེགས་པ་སྐུ་དེ་
ཡང་འདི་ནས་བཟུང་བ་ནས། སྲིད་པའི་རྩེ་མོའི་བར་གྱི་མཐས་ཀླས་པར་མཐོང་ངོ༌། །དེ་བཞིན་གཤེགས་པ་དེའི་གདན་གྱི་རྒྱན་བསམ་གྱིས་མི་ཁྱབ་པའང་མཐོང་ངོ༌། །འཁོར་གྱི་
དཀྱིལ་འཁོར་གྱི་རྒྱན་བསམ་གྱིས་མི་ཁྱབ་པ་དང༌། འོད་ཀྱི་དཀྱིལ་འཁོར་གྱི་རྒྱན་བསམ་གྱིས་མི་ཁྱབ་པ་དང༌། མཚན་ཕུན་སུམ་ཚོགས་པ་བསམ་གྱིས་མི་ཁྱབ་པ་དང༌། དཔེ་བྱད་བཟང་

45-1-105a

བཟང་པོ་སྣ་ཚོགས་བསམ་གྱིས་མི་ཁྱབ་པ་དང༌། སངས་རྒྱས་ཀྱི་ཁྱུ་མཆོག་གི་མཐུ་དང༌། སངས་རྒྱས་ཀྱི་རྣམ་པར་འཕྲུལ་བ་བསམ་གྱིས་མི་ཁྱབ་པ་དང༌།
དེ་བཞིན་གཤེགས་པའི་སྐུ་མདོག་རྣམ་པར་དག་པ་བསམ་གྱིས་མི་ཁྱབ་པ་དང༌། སྤྱི་གཙུག་ལྟར་མི་མཐོང་བ་བསམ་གྱིས་མི་ཁྱབ་པ་དང༌། ལྗགས་ཡངས་པ་བསམ་གྱིས་མི་ཁྱབ་
པ་ཡང་མཐོང་ངོ༌། །སངས་རྒྱས་ཀྱི་གསུང་གི་རྒྱན་བསམ་གྱིས་མི་ཁྱབ་པ་དང༌། དབྱངས་ཀྱི་དཀྱིལ་འཁོར་བསམ་གྱིས་མི་ཁྱབ་པ་ཡང་ཐོས་སོ། །སྟོབས་ཚད་མེད་པ་བསམ་གྱིས་མི་
ཁྱབ་པ་དང༌། མི་བསྙེམས་པའི་རྒྱན་རྣམ་པར་དག་པ་བསམ་གྱིས་མི་ཁྱབ་པ་དང༌། ཐ་དད་པ་ཡང་དག་པར་མཁྱེན་པའི་སྟོབས་མངོན་པར་བསྒྲུབ་པ་བསམ་གྱིས་མི་ཁྱབ་པ་ཡང་རྗེས་
སུ་ཤེས་སོ། །སྔོན་བྱང་ཆུབ་སེམས་དཔའི་སྤྱོད་པ་ཡང་དག་པར་བསྒྲུབ་པ་བསམ་གྱིས་མི་ཁྱབ་པ་ཡང་རྗེས་སུ་དྲན་ནོ། །མངོན་པར་རྫོགས་པར་བྱང་ཆུབ་པའི་རྣམ་པར་འཕྲུལ་པ་
བསམ་གྱིས་མི་ཁྱབ་པ་ཡང་མཐོང་ངོ༌། །ཆོས་ཀྱི་སྤྲིན་གྱི་འབྲུག་སྒྲ་མངོན་པར་བསྒྲགས་པ་བསམ་གྱིས་མི་ཁྱབ་པ་དང༌། ཡོངས་སུ་བསྟན་པ་རྣམ་པར་དམིགས་པའི་གནས་དང༌།
རྒྱན་བསམ་གྱིས་མི་ཁྱབ་པ་ཡང་ཐོས་སོ། །གཡས་གཡོན་གྱི་སྐུའི་རྣམ་པར་ཚད་མེད་པ་བསམ་གྱིས་མི་ཁྱབ་པ་དང༌། སེམས་ཅན་གྱི་དོན་དང༌། དགོས་པ་བསམ་གྱིས་མི་ཁྱབ་པ་

45-1-105b

ཡོངས་སུ་གྲུབ་པར་གྱུར་པ་ཡང་མཐོང་ངོ༌། །དེ་བཞིན་གཤེགས་པ་དེས་ཀྱང་ཕྱག་གཡས་པ་བརྐྱང་ཞིང༌། ཁོ་བོའི་མགོ་ལ་བྱུགས་ནས། ཆོས་ཀྱི་རྣམ་གྲངས་ཀུན་ནས་མིག་ཅེས་བྱ་བ། དེ་བཞིན་
གཤེགས་པ་ཐམས་ཅད་ཀྱི་ཡུལ་བྱང་ཆུབ་སེམས་དཔའི་སྤྱོད་པ་རབ་ཏུ་བརྗོད་པ། ཆོས་ཀྱི་དབྱིངས་ཀྱི་གཞི་དང༌། རྣམ་པ་ཐ་དད་པ་ཐམས་ཅད་རབ་ཏུ་སྣང་བ། ཆོས་ཐམས་ཅད་ཀྱི་དཀྱིལ་
འཁོར་ལ་ཡང་དག་པར་གཞོལ་ཞིང་སྣང་བར་བྱེད་པ། ཞིང་གི་དཀྱིལ་འཁོར་དང༌། རྣམ་པ་ཐམས་ཅད་རྣམ་པར་དག་པས་ཡོངས་སུ་སྣང་བ། ཕས་ཀྱི་རྒོལ་བའི་དཀྱིལ་འཁོར་ཐམས་ཅད་
རྣམ་པར་འཐོར་བ། བདུད་ཀྱི་དཀྲུགས་མའི་དཀྱིལ་འཁོར་ཐམས་ཅད་རབ་ཏུ་འཇོམས་པ། སེམས་ཅན་གྱི་ཁམས་ཐམས་ཅད་ཤིན་ཏུ་ཚིམ་པར་བྱེད་པ། སེམས་ཅན་ཐམས་ཅད་ཀྱི་སེམས་ཀྱི་
ཐིབས་པོ་རབ་ཏུ་སྣང་བར་བྱེད་པ། སེམས་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་རྣམ་པར་དམིགས་པ། སེམས་ཅན་ཐམས་ཅད་ཀྱི་དབང་པོའི་འཁོར་ལོའི་རྒྱུད་དང་མཐུ་སྣང་བར་
བྱེད་པ་ཡང་དག་པར་བསྟན་ཏེ། ཁོ་བོས་ཀྱང་ཀུན་ནས་མིག་གི་ཆོས་ཀྱི་རྣམ་གྲངས་དེ་བླངས་སོ། །བཟུང་ངོ༌། །སྤེལ་ཏོ། །བསམས་སོ། །དེ་ལྟར་བཟུང་བ་དེ་ལ་ཡང་བྲི་ན་ནི་སྣག་ཚ་རྒྱ་མཚོ་ཆེན་
པོའི་ཆུའི་ཕུང་པོ་ཙམ་དང༌། སྨྱུ་གུའི་ཕུང་པོ་རི་རབ་རིའི་རྒྱལ་པོ་ཙམ་ཟད་པར་གྱུར་ཀྱང་ཆོས་ཀྱི་རྣམ་གྲངས་དེ་ལས་ལེའུ་རེ་རེ་དང༌། སྒོ་རེ་རེ་དང༌། ཆོས་ཀྱི་ཚུལ་རེ་རེ་དང༌། ཆོས་ཀྱི་ཚིག་

45-1-106a

རྣམ་པར་ཕྱེ་བ་རེ་རེ་ལས་ཀྱང་ཟད་པའམ། འགྲིབ་པའམ། འབྱང་བའམ། མཐར་ཐུག་པའམ། མཐའ་ཟད་པར་འགྱུར་བ་དམིགས་པར་མི་རུང་ངོ༌། །
རིགས་ཀྱི་བུ། དེ་ལྟར་བདག་གིས་ལོ་བཅུ་གཉིས་ཚང་བར་ཆོས་ཀྱི་རྣམ་གྲངས་ཀུན་ནས་མིག་ཅེས་བྱ་བ་འདི་ལ་ཉི་མ་གཅིག་ཅིང་ཡང་ཐོས་པ་འཛིན་པའི་གཟུངས་ཀྱི་འོད་སྣང་བས་ལེའུ་
གྲངས་མེད་པ་ཞིག་ཁོང་དུ་ཆུད་དོ། །ཞི་བའི་སྒོའི་གཟུངས་ཀྱི་འོད་སྣང་བས་ལེའུ་གྲངས་མེད་པ་ཞིག་ལ་ཞུགས་སོ། །གློང་མཐའ་ཡས་པའི་གཟུངས་ཀྱི་འོད་སྣང་བས་ལེའུ་གྲངས་མེད་པ་
ཞིག་ལ་ཡང་དག་པར་འཇུག་གོ །ས་ལ་རྣམ་པར་དཔྱོད་ཅིང་རྗེས་སུ་རྟོགས་པར་བྱེད་པའི་གཟུངས་ཀྱི་འོད་སྣང་བས་ལེའུ་གྲངས་མེད་པ་ཞིག་རྣམ་པར་བསྒོམ་སྟེ་རྣམ་པར་དབྱེ་བ་བྱས་
སོ༑ ༑གཟི་བརྗིད་དང་ལྡན་པའི་གཟུངས་ཀྱི་འོད་སྣང་བས་ལེའུ་གྲངས་མེད་པ་ཞིག་ཡོངས་སུ་བླངས་སོ། །པདྨོའི་རྒྱན་གྱི་གཟུངས་ཀྱི་འོད་སྣང་བས་ལེའུ་གྲངས་མེད་པ་ཞིག་མངོན་
པར་བསྒྲུབས་སོ། །དབྱངས་ཀྱི་ཚུལ་གྱི་གཟུངས་ཀྱི་སྣང་བས་ལེའུ་གྲངས་མེད་པ་ཞིག་ཡང་དག་པར་བཤད་དོ། །ནམ་མཁའི་སྙིང་པོའི་གཟུངས་ཀྱི་འོད་སྣང་བས་ལེའུ་
གྲངས་མེད་པ་ཞིག་རབ་ཏུ་ཕྱེའོ། །སྐར་མ་བརྩེགས་པའི་གཟུངས་ཀྱི་འོད་སྣང་བས་ལེའུ་གྲངས་མེད་པ་ཞིག་ཤིན་ཏུ་རྒྱས་པར་བྱས་སོ། །རྒྱ་མཚོའི་སྙིང་པོའི་གཟུངས་ཀྱི་འོད་

45-1-106b

སྣང་བས་ལེའུ་གྲངས་མེད་པ་ཞིག་ཡོངས་སུ་བཀོད་དོ། །ཁོ་བོའི་དྲུང་དུ་ཤར་ཕྱོགས་ལོགས་ནས། ལྷ་དང་ལྷའི་དབང་པོའམ། ཀླུ་དང་ཀླུའི་དབང་པོའམ། གནོད་སྦྱིན་དང་གནོད་
སྦྱིན་གྱི་དབང་པོའམ། དྲི་ཟ་དང་དྲི་ཟའི་དབང་པོའམ། ལྷ་མ་ཡིན་དང་ལྷ་མ་ཡིན་གྱི་དབང་པོའམ། ནམ་མཁའ་ལྡིང་དང་ནམ་མཁའ་ལྡིང་གི་དབང་པོའམ། མིའམ་ཅི་དང་མིའམ་
ཅིའི་དབང་པོའམ། ལྟོ་འཕྱེ་ཆེན་པོ་དང་ལྟོ་འཕྱེ་ཆེན་པོའི་དབང་པོའམ། མི་དང་མིའི་དབང་པོའམ། ཚངས་པའམ་ཚངས་པའི་དབང་པོའམ། སེམས་ཅན་གང་སུ་འོངས་ཀྱང་རུང་སྟེ།
དེ་དག་ཐམས་ཅད་དེ་བཞིན་གཤེགས་པ་དང༌། བྱང་ཆུབ་སེམས་དཔའི་སྤྱོད་པ་སྣང་བའི་ཆོས་ཀྱི་རྣམ་གྲངས་ཀུན་ནས་མིག་ཅེས་བྱ་བ་འདི་ཉིད་ལ་རབ་ཏུ་བཀོད་ཅིང་བཙུད་དོ། །དེ་དག་
ཀུན་ཀྱང་ཀུན་ནས་མིག་གི་ཆོས་ཀྱི་རྣམ་གྲངས་འདི་ཉིད་ལ་མོས་པར་བྱས་སོ། །རྟོག་ཏུ་བཙུད་དོ། །ཡོངས་སུ་བསྟན་ཏོ། །ཡང་དག་པར་བརྗོད་དོ། །ཡོངས་སུ་གསལ་བར་བྱས་སོ། །རྣམ་པར་
ཕྱེའོ༑ ༑རྒྱས་པར་བྱས་སོ། །མངོན་པར་བསྟན་ཏོ། །རྣམ་པར་བཀྲོལ་ལོ། །རབ་ཏུ་ཕྱེའོ། །ཤིན་ཏུ་སྣང་བར་བྱས་སོ། །དེ་ལྟར་ཤར་ཕྱོགས་ལ་ཇི་ལྟ་བ་དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་
དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང༌། བླའི་

45-1-107a

ཕྱོགས་ནས་སེམས་ཅན་གང་སུ་འོངས་ཀྱང་རུང་སྟེ། ཀུན་ལ་ཡང་སྔ་མ་བཞིན་ནོ། །རིགས་ཀྱི་བུ། དེ་ལྟར་ཁོ་བོས་ནི་ཆོས་ཀྱི་རྣམ་གྲངས་གཅིག་ཅིག་ཤེས་
པར་ཟད་ན། བྱང་ཆུབ་སེམས་དཔའ་སྨོན་ལམ་ཡོངས་སུ་དག་པ་དང་ལྡན་པས། བྱང་ཆུབ་སེམས་དཔའི་སྤྱོད་པ་རྒྱ་མཚོ་ཐམས་ཅད་ལ་ཞུགས་པ་དང༌། བསྐལ་པ་ཐམས་ཅད་དུ་
གནས་པ་རྒྱུན་མི་གཅད་པའི་ཕྱིར་སྨོན་ལམ་རྒྱ་མཚོ་ཐམས་ཅད་ལ་ཞུགས་པ་དང༌། བསམ་པ་ཇི་ལྟ་བ་བཞིན་དུ་རྗེས་སུ་འབྲང་བར་བྱ་བའི་ཕྱིར་སེམས་ཅན་རྒྱ་མཚོ་ཐམས་ཅད་ལ་ཞུགས་
པ་དང༌། སྟོབས་བཅུའི་ཡེ་ཤེས་ཆགས་པ་མེད་པའི་སྣང་བ་ཡོངས་སུ་བསྐྱེད་པའི་ཕྱིར་འགྲོ་བ་ཐམས་ཅད་ཀྱི་སེམས་རྒྱ་མཚོ་ལ་ཞུགས་པ་དང༌། ཡོངས་སུ་སྨིན་པར་བྱ་བ་དང་གདུལ་
བའི་དུས་ལས་མི་འདའ་བར་བྱ་བའི་ཕྱིར་སེམས་ཅན་ཐམས་ཅད་ཀྱི་དབང་པོ་རྒྱ་མཚོ་ལ་ཞུགས་པ་དང༌། ཞིང་ཐམས་ཅད་རྣམ་པར་དག་པར་བྱ་བའི་སྨོན་ལམ་མངོན་པར་བསྒྲུབས་
པས་ཞིང་རྒྱ་མཚོ་ཐམས་ཅད་ལ་ཞུགས་པ་དང༌། དེ་བཞིན་གཤེགས་པ་ལ་མཆོད་ཅིང་རིམ་གྲོ་བྱེད་པའི་སྟོབས་ཀྱིས་སངས་རྒྱས་རྒྱ་མཚོ་ཐམས་ཅད་ལ་ཞུགས་པ་དང༌། ཡེ་ཤེས་རྣམ་
པར་རིག་པས་ཆོས་རྒྱ་མཚོ་ཐམས་ཅད་ལ་ཞུགས་པ་དང༌། ནན་ཏན་དང་ལྡན་པས་ཡོན་ཏན་རྒྱ་མཚོ་ཐམས་ཅད་ལ་ཞུགས་པ་དང༌། བརྗོད་པ་ཐམས་ཅད་དུ་ཆོས་ཀྱི་འཁོར་ལོ་བསྐོར་

45-1-107b

བ་མངོན་པར་བསྒྲུབ་པའི་ཕྱིར་འགྲོ་བའི་སྐད་རྒྱ་མཚོ་ཐམས་ཅད་ལ་ཞུགས་པ་རྣམས་ཀྱི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། འདི་ནས་དཔག་
ཚད་དྲུག་ཅུ་འདས་པའི་ལྷོ་ཕྱོགས་ཀྱི་གནས་འདི་ཉིད་ན། ལངྐའི་གནས་རྒྱ་མཚོའི་དོགས་ཞེས་བྱ་བ་ཡོད་དེ། དེ་ན་དགེ་སློང་ཤིན་ཏུ་བརྟན་པ་ཞེས་བྱ་བ་འདུག་གི །དེའི་གན་དུ་སོང་ལ་ཇི་
ལྟར་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱོད་པ་ཡོངས་སུ་སྦྱང་བར་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། དགེ་སློང་རྒྱ་མཚོའི་སྤྲིན་གྱི་རྐང་པ་གཉིས་
ལ་སྤྱི་བོས་ཕྱག་འཚལ་ཏེ། དགེ་སློང་རྒྱ་མཚོའི་སྤྲིན་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། དགེ་སློང་རྒྱ་མཚོའི་སྤྲིན་གྱི་དྲུང་
ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་དགེ་བའི་བཤེས་གཉེན་གྱི་གདམས་ངག་དེ་དང༌། ཀུན་ནས་མིག་གི་ཆོས་ཀྱི་རྣམ་གྲངས་དེ་ཡང་རྗེས་སུ་དྲན་པར་བྱེད་ཅིང༌། དེ་
བཞིན་གཤེགས་པའི་རྣམ་པར་འཕྲུལ་པ་དེ་ཡང་རྗེས་སུ་བསམ་པ་དང༌། ཆོས་ཀྱི་ཚིག་དང་ཡི་གེའི་སྤྲིན་དེ་དག་ཀྱང་ཡོངས་སུ་གཟུང་བ་དང༌། ཆོས་ཀྱི་སྒོ་རྒྱ་མཚོའི་ཚུལ་དེ་དག་
ལའང་འཇུག་པར་བྱ་བ་དང༌། ཆོས་ཀྱི་ཚུལ་དེ་ལའང་རྗེས་སུ་རྣམ་པར་བལྟ་བ་དང༌། ཆོས་ཀྱི་ལེའུ་དང༌། གློང་གི་ཚུལ་དེ་དག་ལ་འཇུག་པར་བྱ་བ་དང༌། ཆོས་ཀྱི་ནམ་མཁའ་དེ་ལ་

45-1-108a

ཡང་དག་པར་གཞོལ་བར་བྱ་བ་དང༌། ཆོས་ཀྱི་དཀྱིལ་འཁོར་དེ་ཡང་རྗེས་སུ་སྦྱར་བར་བྱ་བ་དང༌། ཆོས་རིན་པོ་ཆེའི་གླིང་དེ་ཡང་རྗེས་སུ་སེམས་ཤིང་
མཐར་གྱིས་ལངྐའི་གནས་རྒྱ་མཚོའི་ངོགས་ཞེས་བྱ་བ་གང་ན་བ་དེར་ཕྱིན་ནས། དགེ་སློང་ཤིན་ཏུ་བརྟན་པ་མཐོང་བར་དགའ་ཞིང་ཤར་ཕྱོགས་སུ་བལྟས་སོ། །དེ་བཞིན་དུ་ལྷོ་ཕྱོགས་
དང་༑ ནུབ་ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་
དང་༑ བླ་དང༌། འོག་ཏུ་ཡང་དགེ་སློང་ཤིན་ཏུ་བརྟན་པ་མཐོང་བར་དགའ་སྟེ་ཀུན་ཏུ་བལྟས་པ་དང༌། དེས་དགེ་སློང་ཤིན་ཏུ་བརྟན་པ་ནམ་མཁའི་དབྱིངས་ལ་ལྷ་བརྒྱ་སྟོང་གྲངས་མེད་
པས་ཡོངས་སུ་བསྐོར་ཅིང་ཕན་ཚུན་དུ་འཆག་པ་མཐོང་ངོ༌། །ནམ་མཁའི་དབྱིངས་དེ་ཡང་ལྷའི་དབང་པོ་རྣམས་ཀྱིས། དགེ་སློང་ཤིན་ཏུ་བརྟན་པ་ལ་མཆོད་པའི་ལས་སུ་བྱ་བའི་
ཕྱིར་ལྷ་རྫས་ཀྱི་མེ་ཏོག་སིལ་མའི་སྤྲིན་གྱིས་ཡོག་པ་དང༌། ལྷ་རྫས་ཀྱི་རོལ་མོའི་སྤྲིན་གྱི་སྒྲ་དང༌། དར་གྱི་བ་དན་གྲངས་མེད་པའི་རྒྱན་གྱིས་བརྒྱན་པར་མཐོང་ངོ༌། །ཀླུའི་དབང་པོ་
རྣམས་ཀྱིས་ནམ་མཁའ་དེ་ལ། ཨ་ཀ་རུ་ནག་པོའི་སྤོས་མངོན་པར་འཐུལ་བའི་སྤྲིན་ཤིན་ཏུ་མཐོ་བ་ལས་འབྲུག་སྒྲ་བསམ་གྱིས་མི་ཁྱབ་པ་འབྱུང་བར་བྱས་པ་མཐོང་ངོ༌། །མིའམ་

45-1-108b

ཅིའི་དབང་པོ་རྣམས་ཀྱིས་ནམ་མཁའི་དེ་ལ་ལྷ་རྫས་ཀྱི་ངག་སྙན་པའི་རྒྱུད་ཀྱིས་བསྟོད་པའི་རོལ་མོ་བརྡུང་བ་དང༌། དཀྲོལ་བ་དང༌། གླུར་བླང་བའི་དབྱངས་ཐམས་ཅད་སྦྱར་ཅིང་བླངས་བ་
ཐོས་པར་གྱུར་ཏོ། །ལྟོ་འཕྱེ་ཆེན་པོའི་དབང་པོ་རྣམས་ཀྱིས་ནམ་མཁའ་དེ་ལ་གོས་ཤིན་ཏུ་ཕྲ་ཞིང་མདོག་བཟང་པའི་སྤྲིན་བསམ་གྱིས་མི་ཁྱབ་པ་དག་ཡིད་དགའ་བས་བཀྱེ་སྟེ། དགེ་
སློང་ཤིན་ཏུ་བརྟན་པ་ལ་དད་ཅིང་མོས་པའི་གཟུགས་སུ་ཕྱུང་བ་མཐོང་ངོ༌། །ལྷ་མ་ཡིན་གྱི་དབང་པོ་རྣམས་ཀྱིས་ཀྱང་ནམ་མཁའ་དེ་ལ། ནོར་བུ་རིན་པོ་ཆེའི་སྤྲིན་བསམ་གྱིས་མི་ཁྱབ་པ་
བྱིན་གྱིས་བརླབས་ཏེ། ཡོན་ཏན་བསམ་གྱིས་མི་ཁྱབ་པའི་རྒྱན་སྣང་བ་དང་ལྡན་པར་བྱས་པ་མཐོང་ངོ༌། །ནམ་མཁའ་ལྡིང་གི་དབང་པོ་མང་པོ་ཡང་མིའི་གཟུགས་དང༌། ཁ་དོག་དང༌།
དབྱིབས་སུ་འཁོད་ཅིང༌། ནམ་མཁའ་ལྡིང་གི་དབང་པོའི་བུ་མོས་ཀུན་ནས་བསྐོར་ཏེ་གསོད་པ་མེད་ལ་དགའ་ཞིང་ཐལ་མོ་སྦྱར་ཏེ་གནས་པ་བསམ་གྱིས་མི་ཁྱབ་པ་མཐོང་ངོ༌། །གནོད་
སྦྱིན་གྱི་དབང་པོ་བརྒྱ་སྟོང་འཁོར་དང་བཅས་པ་བསམ་གྱིས་མི་ཁྱབ་པ་དག་ཀྱང་ནམ་མཁའ་དེ་ལ་ཤིན་ཏུ་མི་སྡུག་པའི་གཟུགས་སུ། དགེ་སློང་ཤིན་ཏུ་བརྟན་པ་ལ་བྱམས་པའི་མཐུ་དང་ལྡན་
པར་འཁོར་བ་མཐོང་ངོ༌། །སྲིན་པོའི་དབང་པོ་བརྒྱ་སྟོང་འཁོར་དང་བཅས་པ་བསམ་གྱིས་མི་ཁྱབ་པ་དག་ཀྱང༌། ནམ་མཁའ་དེ་ལ་དགེ་སློང་ཤིན་ཏུ་བརྟན་པ་ཡོངས་སུ་སྲུང་བ་བྱེད་ཅིང་

45-1-109a

ཀུན་ཏུ་རྒྱུ་བ་མཐོང་ངོ༌། །ཚངས་པའི་དབང་པོ་བརྒྱ་སྟོང་བསམ་གྱིས་མི་ཁྱབ་པ་དག་ཀྱང་ནམ་མཁའ་དེ་ལ་ཐལ་མོ་སྦྱར་ཅིང་དགའ་བ་དང་ཡིད་དུ་འོང་
བའི་ཚིག་གི་རྒྱུད་ཀྱིས་བསྟོད་པ་རབ་ཏུ་བརྗོད་པ་མཐོང་ངོ༌། །གནས་གཙང་མའི་ལྷ་བརྒྱ་སྟོང་བསམ་གྱིས་མི་ཁྱབ་པ་དག་ཀྱང་ནམ་མཁའ་དེ་ལ་དགེ་སློང་ཤིན་ཏུ་བརྟན་པ་ལ་མཆོད་
པའི་ལས་སུ་བྱ་བའི་ཕྱིར། ཐལ་མོ་སྦྱར་ཅིང་གཞལ་མེད་ཁང་ན་གནས་པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས་དགེ་སློང་ཤིན་ཏུ་བརྟན་པ་དེ་ལྟར་ནམ་མཁའི་དབྱིངས་
ལ་འཆག་ཅིང་འདུག་པ་མཐོང་ནས་དགའ་རངས་ཏེ་མགུ་ཞིང་ཉམས་བདེ་ལ་ཚིམ་ཞིང་ཡིད་བདེ་བ་སྐྱེས་ནས། དགེ་སློང་ཤིན་ཏུ་བརྟན་པ་ལ་ཐལ་མོ་སྦྱར་ཏེ། ཕྱག་འཚལ་ནས་འདི་
སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་བཙལ་
བར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་ཡོངས་སུ་བསྒྲུབ་པར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་ཡོངས་སུ་བསྡུ་
བར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་བསྟན་པར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་བསྒོམ་པར་བགྱི་བ་དང༌།

45-1-109b

ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་ཀྱི་རྗེས་སུ་འབྲང་བར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་ཡོངས་སུ་བརྟུལ་བར་བགྱི་བ་དང༌། ཇི་ལྟར་བྱང་
ཆུབ་སེམས་དཔས་སངས་རྒྱས་ཀྱི་ཆོས་ཡོངས་སུ་བསྒོམ་པར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་རྣམ་པར་དག་པར་བགྱི་བ་དང༌། ཇི་ལྟར་བྱང་ཆུབ་
སེམས་དཔས་སངས་རྒྱས་ཀྱི་ཆོས་ཡོངས་སུ་སྦྱང་བར་བགྱི་བ་དང༌། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་ཁོང་དུ་ཆུད་པར་བགྱི་བ་མ་འཚལ་ཏེ། འཕགས་པ་ནི།
བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ། །ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་སངས་རྒྱས་ཀྱི་ཆོས་
ལ་ནན་ཏན་དུ་བགྱི། ཇི་ལྟར་ནན་ཏན་དུ་བགྱིས་ན་ཡང་དག་པ་ཇི་ལྟ་བ་བཞིན་དང༌། སྐོལ་བར་མི་འགྱུར་བའི་སླད་དུ་སངས་རྒྱས་མཐོང་བ་དང་མི་འབྲལ་བ་དང༌། བྱང་ཆུབ་སེམས་
དཔའ་ཐམས་ཅད་ཀྱི་དགེ་བའི་རྩ་བ་དང་ཚུལ་གཅིག་ཏུ་འགྱུར་བའི་སླད་དུ་བྱང་ཆུབ་སེམས་དཔའ་མཐོང་བ་དང་མི་འབྲལ་བ་དང༌། ཡེ་ཤེས་རྟོགས་པར་འགྱུར་བའི་སླད་དུ་སངས་
རྒྱས་ཀྱི་ཆོས་དང་མི་འབྲལ་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་དོན་ཡོངས་སུ་ཐོབ་པར་བགྱི་བའི་སླད་དུ་བྱང་ཆུབ་སེམས་དཔའི་སྨོན་ལམ་ཐམས་ཅད་དང་མི་འབྲལ་བ་

45-1-110a

དང་༑ བསྐལ་པ་ཐམས་ཅད་དུ་གནས་པས་ཡོངས་སུ་མི་སྐྱོ་བར་བགྱི་བའི་སླད་དུ་བྱང་ཆུབ་སེམས་དཔའི་སྤྱོད་པ་དང་མི་འབྲལ་བ་དང༌། འཇིག་རྟེན་གྱི་
ཁམས་ཐམས་ཅད་ཡོངས་སུ་དག་པར་བགྱི་བའི་སླད་དུ་སངས་རྒྱས་ཀྱི་ཞིང་ཐམས་ཅད་རྒྱས་པར་དགང་བ་དང་མི་འབྲལ་བ་དང༌། དེ་བཞིན་གཤེགས་པ་ཐམས་ཅད་ཀྱི་རྣམ་པར་
འཕྲུལ་པ་ཐམས་ཅད་རྣམ་པར་དམིགས་པར་བགྱི་བའི་སླད་དུ་སངས་རྒྱས་ཀྱི་རྣམ་པར་འཕྲུལ་པ་མཐོང་བ་དང་མི་འབྲལ་བ་དང༌། བྱང་ཆུབ་སེམས་དཔའི་སྤྱོད་པ་སྤྲུལ་པ་ལྟ་
བུས་སྲིད་པའི་རྒྱུད་ཐམས་ཅད་དུ་སྐྱེ་ཞིང་ཤི་འཕོ་བའི་སྐྱེ་མཆེད་རང་གི་ལུས་ཀྱིས་ཉམས་སུ་མྱོང་བར་བགྱི་བའི་སླད་དུ་འདུས་བྱས་ཀྱི་གནས་དང་མི་འབྲལ་བ་དང༌། དེ་བཞིན་
གཤེགས་པ་ཐམས་ཅད་ཀྱི་ཆོས་ཀྱི་སྤྲིན་ཡོངས་སུ་གཟུང་བའི་སླད་དུ་ཆོས་མཉན་པ་དང་མི་འབྲལ་བ་དང༌། དུས་གསུམ་གྱི་ཡེ་ཤེས་ཁོང་དུ་ཆུད་ཅིང་རྗེས་སུ་འབྲང་བར་བགྱི་བའི་
སླད་དུ་ཡེ་ཤེས་སྣང་བ་དང་མི་འབྲལ་བར་འགྱུར་བ་དེ་བདག་ལ་བསྟན་དུ་གསོལ། དེ་སྐད་ཅེས་སྨྲས་པ་དང༌། དགེ་སློང་ཤིན་ཏུ་བརྟན་པས། ཚོང་དཔོན་གྱི་བུ་ནོར་བཟང་
ལ་འདི་སྐད་ཅེས་སྨྲས་སོ། །དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། སངས་རྒྱས་ཀྱི་ཆོས་དང༌། ཐམས་ཅད་མཁྱེན་པའི་ཆོས་

45-1-110b

དང་༑ རང་བྱུང་གི་ཆོས་འདྲི་བ་ལེགས་སོ། །ལེགས་སོ། །རིགས་ཀྱི་བུ། ཁོ་བོས་ནི་བྱང་ཆུབ་སེམས་དཔའི་རྣམ་པར་ཐར་པ་ཐོགས་པ་མེད་པའི་སྒོ་ཐོབ་པ་སྟེ། རིགས་ཀྱི་བུ། བྱང་ཆུབ་
སེམས་དཔའི་རྣམ་པར་ཐར་པ་ཐོགས་པ་མེད་པའི་སྒོ་དེ་ཁོ་བོས་བླངས་ཏེ། ཡོངས་སུ་བཟུང་ནས་རྗེས་སུ་འབྲང་ཞིང་རྣམ་པར་དབྱེ་བ་དང༌། རྣམ་པར་དཔྱད་པ་དང༌། རྣམ་པར་བརྟག་པ་
དང་༑ སྣང་བར་བྱ་བ་དང༌། རབ་ཏུ་སྣང་བར་བྱས་པས་ཐོགས་པ་མེད་པའི་མཐའ་ཞེས་བྱ་བའི་ཡེ་ཤེས་སྣང་བ་ཐོབ་བོ། །དེ་ཐོབ་པས་ཁོ་བོས་ནི་སེམས་ཅན་ཐམས་ཅད་ཀྱི་སེམས་དང༌།
སྤྱོད་པ་ཁོང་དུ་ཆུད་པར་བྱ་བ་ལ་ཐོགས་པ་མེད་དོ། །སེམས་ཅན་ཐམས་ཅད་ཀྱི་སྐྱེ་བ་དང༌། འཆི་འཕོ་ཡོངས་སུ་ཤེས་པར་བྱ་བ་ལ་ཐོགས་པ་མེད་དོ། །སྔོན་གྱི་གནས་རྗེས་སུ་དྲན་པར་བྱ་
པའི་སྒོར་འཇུག་པ་ལ་ཐོགས་པ་མེད་དོ། །ཕྱི་མའི་མཐའི་བསྐལ་པར་འགྲོ་བ་ཐམས་ཅད་དང་འགྲོགས་པར་བྱ་བ་ལ་ཐོགས་པ་མེད་དོ། །ད་ལྟར་བྱུང་བའི་དུས་གྱི་འགྲོ་བ་ཐམས་ཅད་
རྣམ་པར་རིག་པར་བྱ་བ་ལ་ཐོགས་པ་མེད་དོ། །སེམས་ཅན་ཐམས་ཅད་ཀྱི་སྒྲ་སྐད་དང༌། ཀུན་རྫོབ་ཡོངས་སུ་ཤེས་པར་བྱ་བ་ལ་ཐོགས་པ་མེད་དོ། །སེམས་ཅན་ཐམས་ཅད་ཀྱི་ཐེ་ཚོམ་
གཅད་པར་བྱ་བ་ལ་ཐོགས་པ་མེད་དོ། །སེམས་ཅན་ཐམས་ཅད་ཀྱི་དབང་པོ་ཐ་དད་པར་ཁོང་དུ་ཆུད་པར་བྱ་བ་ལ་ཐོགས་པ་མེད་དོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌།

45-1-111a

གདུལ་བའི་དུས་སུ་འགྲོ་བར་བྱ་བ་ལ་ཐོགས་པ་མེད་དོ། །ཉིན་མཚན་དང༌། སྐད་ཅིག་དང༌། ཡུད་ཙམ་དང༌། ཐང་ཅིག་དང༌། དུས་ཀྱི་མིང་དུ་བྱ་བ་ཁོང་དུ་ཆུད་པར་
བྱ་བ་ལ་ཐོགས་པ་མེད་དོ། །དུས་གསུམ་རྒྱ་མཚོའི་རྒྱུད་དུ་འཇུག་པར་བྱ་བ་ལ་ཐོགས་པ་མེད་དོ། །ཕྱོགས་བཅུའི་སངས་རྒྱས་ཀྱི་ཞིང་རང་གི་ལུས་ཀྱིས་རྒྱས་པར་འགེངས་པར་བྱ་བ་ལ་ཐོགས་
པ་མེད་དོ། །དེ་ནི་དེ་ལྟར་དངོས་པོ་མེད་པ་ལ་གནས་ཤིང་མངོན་པར་འདུ་བྱ་བ་མེད་པའི་རྫུ་འཕྲུལ་ཐོབ་པའི་ཕྱིར་ཏེ། རིགས་ཀྱི་བུ། དངོས་པོ་མེད་པ་ལ་གནས་ཤིང༌། མངོན་པར་འདུ་བྱ་བ་
མེད་པའི་རྫུ་འཕྲུལ་དེའི་བྱིན་གྱིས་ཁོ་བོ་ནམ་མཁའི་དབྱིངས་འདི་ལས་ཕན་ཚུན་དུ་འགྲོ་ཞིང་འདུག་པ་དང༌། བསྙེས་པ་དང༌། སྤྱོད་ལམ་སྣ་ཚོགས་སུ་སྤྱོད་དོ། །མི་སྣང་བར་བྱེད་དོ། །སྣང་བར་
འབྱུང་ངོ༌། །དུ་བ་འཐུལ་བར་བྱེད་དོ། །མེ་ལྕེ་འབར་བར་བྱེད་དོ། །གཅིག་ཏུ་བྱས་ཤིང་མང་པོར་བསྒྱུར་རོ། །མང་པོར་བྱས་ཤིང་གཅིག་ཏུ་བསྒྱུར་རོ། །སྣང་བ་དང་མི་སྣང་བའང་ཉམས་སུ་
མྱོང་བར་བྱེད་དོ། །རྩིག་པ་ལའང་ཐག་ཐོགས་མེད་པ་དང༌། ར་བ་ལའང་ཐག་ཐོགས་མེད་པར་འགྲོ་སྟེ། དཔེར་ན། ནམ་མཁའ་ལ་བྱ་བ་བཞིན་ནོ། །ནམ་མཁའ་ལའང་སྐྱིལ་མོ་ཀྲུང་གིས་
འགྲོ་སྟེ། དཔེར་ན། འདབ་ཆགས་བྱ་བཞིན་ནོ། །ས་ལ་ཡང་བྱིའུ་ཟུལ་དང་སྟེང་དུ་འབྱུང་བ་བྱེད་དེ། དཔེར་ན། ཆུ་ལ་བྱ་བ་བཞིན་ནོ། །ཆུ་ལ་ཡང་འབྱིང་བ་མེད་པར་འགྲོ་སྟེ། དཔེར་ན་ས་ལ་

45-1-111b

བྱ་བ་བཞིན་ནོ། །དུ་བ་འཐུལ་བ་དང༌། མེ་ལྕེ་འབར་བར་བྱེད་དེ། དཔེར་ན། མེའི་ཕུང་པོ་ཆེན་པོ་བཞིན་ནོ། །ས་ཡང་ཡོངས་སུ་གཡོས་པར་བྱེད་དོ། །ཉི་མ་དང་ཟླ་བ་འདི་གཉིས་དེ་ལྟར་རྫུ་འཕྲུལ་ཆེ་ཞིང་
དེ་ལྟར་མཐུ་ཆེ་ལ། དེ་ལྟར་གཟི་བརྗིད་ཆེ་ཡང་ལག་པས་ཀུན་ནས་ཡོངས་སུ་ཉུག་གོ །ཚངས་པའི་འཇིག་རྟེན་གྱི་བར་དག་ཏུའང་ལུས་ཀྱིས་དབང་བསྒྱུར་རོ། །འཇིག་རྟེན་སྤོས་ཀྱི་དུད་པ་ན་བུན་དུ་ཆགས་
པའི་སྤྲིན་གྱིས་ཀུན་ནས་ཁེབས་པར་བྱས་ཤིང་རབ་ཏུ་འབར་བར་བྱེད་དོ། །རིན་པོ་ཆེ་ཐམས་ཅད་ཀྱི་འོད་ཟེར་གྱི་སྤྲིན་གྱི་དྲ་བས་འཇིག་རྟེན་ཀུན་ནས་ཁེབས་པར་བྱས་ཤིང༌། འགྲོ་བ་ཐམས་
ཅད་དང་འདྲ་བའི་སྤྲུལ་པའི་སྤྲིན་རབ་ཏུ་འགྱེད་དོ། །ཁ་དོག་མཐའ་ཡས་པའི་འོད་ཀྱི་དྲ་བའི་སྤྲིན་རབ་ཏུ་བཀྱེ་ཞིང༌། ཕྱོགས་ཀུན་ཏུའང་འགྲོ་སྟེ། འདི་ལྟར་ཤར་ཕྱོགས་སུའང་འགྲོའོ། །ལྷོ་
ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་
དང་༑ འོག་དང༌། བླའི་ཕྱོགས་སུའང་འགྲོའོ། །སེམས་ཀྱི་སྐད་ཅིག་རེ་རེ་ཡང་ཤར་ཕྱོགས་ལོགས་སུ་འཇིག་རྟེན་གྱི་ཁམས་གཅིག་ཀྱང་འདའོ། །འཇིག་རྟེན་གྱི་ཁམས་གཉིས་དང༌། བཅུ་ཡང་
འདའོ༑ །འཇིག་རྟེན་གྱི་ཁམས་བརྒྱ་དང༌། འཇིག་རྟེན་གྱི་ཁམས་སྟོང་དང༌། འཇིག་རྟེན་གྱི་ཁམས་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་དང༌། འཇིག་རྟེན་གྱི་ཁམས་བྱེ་བ་ཕྲག་བརྒྱ་

45-1-112a

དང་༑ འཇིག་རྟེན་གྱི་ཁམས་བྱེ་བ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་ཚད་མེད་
པ་དང༌། འཇིག་རྟེན་གྱི་ཁམས་དཔག་ཏུ་མེད་པ་དང༌། འཇིག་རྟེན་གྱི་ཁམས་གྲངས་མེད་པ་དང༌། འཇིག་རྟེན་གྱི་ཁམས་བསམ་གྱིས་མི་ཁྱབ་པ་དང༌། འཇིག་རྟེན་གྱི་ཁམས་མཚུངས་པ་མེད་པ་དང༌། འཇིག་
རྟེན་གྱི་ཁམས་གཞལ་དུ་མེད་པ་དང༌། འཇིག་རྟེན་གྱི་ཁམས་ཀུན་ཏུ་མཐའ་ཡས་པ་དང༌། འཇིག་རྟེན་གྱི་ཁམས་མུ་མེད་པ་དང༌། འཇིག་རྟེན་གྱི་ཁམས་ས་མཚམས་མེད་པ་དང༌། འཇིག་རྟེན་
གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང་འདའ་བར་བྱེད་དེ། འཇིག་རྟེན་གྱི་ཁམས་དེ་དག་ན། སངས་རྒྱས་བཅོམ་ལྡན་འདས་ཇི་སྙེད་ཅིག་བཞུགས་ཤིང་འཚོ་གཞེས་ལ།
འཇིག་རྟེན་གྱི་ཁམས་རྒྱ་མཚོ་དེ་དང་དེ་དག་དང༌། འཇིག་རྟེན་གྱི་ཁམས་འབྱམས་ཀླས་པ་དེ་དང་དེ་དག་དང༌། འཇིག་རྟེན་གྱི་ཁམས་ཀྱི་ཕྱོགས་དེ་དང་དེ་དག་དང༌། འཇིག་རྟེན་གྱི་ཁམས་
ཀྱི་རྒྱུད་དེ་དང་དེ་དག་དང༌། འཇིག་རྟེན་གྱི་ཁམས་ཡོངས་སུ་འདུ་བ་དེ་དང་དེ་དག་དང༌། འཇིག་རྟེན་གྱི་ཁམས་འབྱུང་བ་དེ་དང་དེ་དག་དང༌། འཇིག་རྟེན་གྱི་ཁམས་སུ་བྱ་བ་དེ་དང་དེ་
དག་དང༌། འཇིག་རྟེན་གྱི་ཁམས་ཀྱི་སྒོ་དེ་དང་དེ་དག་དང༌། འཇིག་རྟེན་གྱི་ཁམས་ཀྱི་བསྐལ་པར་བྱ་བ་དེ་དང་དེ་དག་དང༌། འཇིག་རྟེན་གྱི་ཁམས་སུ་འཇུག་པ་དེ་དང་དེ་དག་དང༌།

45-1-112b

འཇིག་རྟེན་གྱི་ཁམས་ཀྱི་སྙིང་པོ་བྱང་ཆུབ་རྣམ་པར་བཀོད་པ་དེ་དང་དེ་དག་དང༌། འཇིག་རྟེན་གྱི་ཁམས་ཀྱི་འཁོར་གྱི་དཀྱིལ་འཁོར་དེ་དང་དེ་དག་དང༌། སངས་རྒྱས་བཅོམ་ལྡན་འདས་ཇི་སྙེད་ཅིག་
ཆོས་སྟོན་པའི་དེ་བཞིན་གཤེགས་པ་དེ་དག་ལས། དེ་བཞིན་གཤེགས་པ་རེ་རེ་ཞིང་ཡང་སངས་རྒྱས་ཀྱི་ཞིང་མཐའ་ཡས་པའི་རྡུལ་ཤིན་ཏུ་ཕྲ་བ་སྙེད་ཀྱི་ལུས་སྣ་ཚོགས་དང༌། ལུས་རེ་རེ་ཞིང་
ཡང་སངས་རྒྱས་ཀྱི་ཞིང་མཐའ་ཡས་པའི་རྡུལ་ཤིན་ཏུ་ཕྲ་བ་སྙེད་ཀྱི་མཆོད་པའི་སྤྲིན་གྱི་ཆར་འབེབས་ཤིང་སྤྱན་སྔར་འགྲོའོ། །དེ་དག་ཏུ་ཕྱིན་ནས་ཀྱང་མེ་ཏོག་ཐམས་ཅད་དང༌། སྤོས་ཐམས་
ཅད་དང༌། ཕྲེང་བ་ཐམས་ཅད་དང༌། ཕྱེ་མ་ཐམས་ཅད་དང༌། བྱུག་པ་ཐམས་ཅད་དང༌། ན་བཟའ་ཐམས་ཅད་དང༌། རྒྱལ་མཚན་ཐམས་ཅད་དང༌། ལྷའི་བ་དན་ཐམས་ཅད་དང༌། བླ་
རེ་ཐམས་ཅད་དང༌། དྲ་བ་ཐམས་ཅད་དང༌། གཟུགས་ཐམས་ཅད་ཀྱི་མཆོད་པ་རྒྱུན་མ་ཆད་པར་བྱེད་དོ། །སངས་རྒྱས་བཅོམ་ལྡན་འདས་དེ་དག་གིས་གང་ཇི་སྙེད་དུ་གསུངས་པ་དང༌། བསྟན་
པ་དང༌། བརྗོད་པ་དང༌། ཡང་དག་པར་བཤད་པ་དང༌། ཡང་དག་པར་སྨོས་པ་དང༌། ཡོངས་སུ་བརྗོད་པ་དང༌། མན་ངག་ཏུ་གསུངས་པ་དང༌། ཤིན་ཏུ་བསྟན་པ་དང༌། རབ་ཏུ་བརྗོད་པ་དེ་དག་
ཐམས་ཅད་ཀྱང་ཤེས་ཤིང་འཛིན་ཏོ། །སངས་རྒྱས་བཅོམ་ལྡན་འདས་དེ་དག་གི་སངས་རྒྱས་ཀྱི་ཞིང་ཡོངས་སུ་དག་པ་ཇི་སྙེད་པ་དེ་དག་ཐམས་ཅད་ཀྱང་རྗེས་སུ་དྲན་ནོ། །ཤར་ཕྱོགས་སུ་ཇི་ལྟ་

45-1-113a

བ་དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་
དང་༑ ནུབ་བྱང་གི་ཕྱོགས་མཚམས་དང༌། འོག་དང་སྟེང་གི་ཕྱོགས་སུ་ཡང་འཇིག་རྟེན་གྱི་ཁམས་གཅིག་ཀྱང་འདའོ། །འཇིག་རྟེན་གྱི་ཁམས་གཉིས་དང༌། བཅུ་ཡང་འདའོ། །འཇིག་རྟེན་གྱི་
ཁམས་བརྒྱ་ནས་འཇིག་རྟེན་གྱི་ཁམས་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དག་ཀྱང་འདའོ། །འཇིག་རྟེན་གྱི་ཁམས་དེ་དག་ན། སངས་རྒྱས་བཅོམ་ལྡན་འདས་ཇི་སྙེད་
ཅིག་བཞུགས་ཤིང་འཚོ་སྐྱོང་ལ། འཇིག་རྟེན་གྱི་ཁམས་མཚོ་དེ་དང་དེ་དག་དང༌། འཇིག་རྟེན་གྱི་ཁམས་རྣམ་པར་དག་པ་དེ་དང་དེ་དག་ནས། འཇིག་རྟེན་གྱི་ཁམས་ཀྱི་འཁོར་གྱི་
དཀྱིལ་འཁོར་དེ་དང་དེ་དག་ན་ཆོས་སྟོན་པ་དེ་དག་ཀུན་ཀྱང་མཐོང་ངོ༑ ༑དེ་བཞིན་གཤེགས་པ་དེ་དག་ལའང་མེ་ཏོག་ཐམས་ཅད་ནས། གཟུགས་ཐམས་ཅད་ཀྱི་བར་གྱིས་མཆོད་པ་བྱེད་དོ། །
སངས་རྒྱས་བཅོམ་ལྡན་འདས་དེ་དག་གིས་གང་ཇི་སྙེད་དུ་གསུངས་པ་ནས། རབ་ཏུ་བརྗོད་པའི་བར་དེ་དག་ཐམས་ཅད་ཀྱང་ཡོངས་སུ་ཤེས་ཤིང་འཛིན་ཏོ། །སངས་རྒྱས་བཅོམ་ལྡན་འདས་དེ་དག་གི་སངས་
རྒྱས་ཀྱི་ཞིང་ཡོངས་སུ་དག་པ་གང་ཇི་སྙེད་པ་དེ་དག་ཐམས་ཅད་ཀྱང་རྗེས་སུ་དྲན་ནོ། །སེམས་ཅན་གང་གིས་ཁོ་བོ་མཐོང་བར་གྱུར་པ་དག། གང་དང་འགྲོགས་པར་གྱུར་པ་དེ་དག་ཀུན་ཀྱང༌། བླ་ན་མེད་པ་

45-1-113b

ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་རོ། །སེམས་ཅན་ཕྲ་མོའམ། རགས་པའམ། ངན་པའམ། བཟང་བའམ། བདེ་བའམ། མི་བདེ་བ་གང་ཇི་སྙེད་ཅིག་ཁོ་བོས་མཐོང་བར་གྱུར་པ་དེ་
དག་ཀུན་ལ་ཡང་ཡོངས་སུ་སྨིན་པར་བྱ་བ་དང༌། འདུལ་བའི་དུས་ལས་མི་འདའ་བར་བྱ་བའི་ཕྱིར། ཁོང་ཏ་དེ་དག་གི་ལུས་ཀྱི་ཚད་དང་མཉམ་པར་ལུས་བྱིན་གྱིས་རློབ་བོ། །སེམས་ཅན་ཇི་སྙེད་ཅིག་ཁོ་བོའི་
དྲུང་དུ་འོངས་པ་དེ་དག་ཐམས་ཅད་ཀྱང༌། བྱང་ཆུབ་སེམས་དཔའི་རྣམ་པར་ཐར་པ་ཀུན་ཏུ་འགྲོ་བ་འདི་དང༌། བྱང་ཆུབ་སེམས་དཔའི་རྣམ་པར་ཐར་པ་རྣམ་པར་གནོན་པ་དོན་ཡོད་པ་ལ་རབ་ཏུ་གཞོག་གོ།
རིགས་ཀྱི་བུ། ཁོ་བོས་ནི་བྱང་ཆུབ་སེམས་དཔའི་རྣམ་པར་ཐར་པ་ཐོགས་པ་མེད་པའི་སྒོ་ཀུན་ཏུ་འགྲོ་བ། དེ་བཞིན་གཤེགས་པའི་མཆོད་པ་དང༌། རིམ་གྲོ་རབ་ཏུ་སྦྱོར་བ། སེམས་ཅན་ཐམས་ཅད་ཡོངས་སུ་སྨིན་
པར་བྱ་བ་དང་མཐུན་པ་འདི་ཤེས་པར་ཟད་ན་ཁོ་བོས་བྱང་ཆུབ་སེམས་དཔའ་སྙིང་རྗེ་ཆེན་པོའི་ངང་ཚུལ་ཅན། ཐེག་པ་ཆེན་པོའི་ངང་ཚུལ་ཅན། བྱང་ཆུབ་སེམས་དཔའི་ལམ་དང་མི་འབྲལ་
བའི་ངང་ཚུལ་ཅན། ཐོགས་པ་མེད་པའི་ངང་ཚུལ་ཅན། བྱང་ཆུབ་སེམས་དཔའི་བསམ་པའི་སྙིང་པོ་ཆུད་མི་གསོན་པའི་ངང་ཚུལ་ཅན། བྱང་ཆུབ་ཀྱི་སེམས་ཡོངས་སུ་མི་གཏོང་བའི་ངང་ཚུལ་
ཅན༑ སངས་རྒྱས་ཀྱི་ཆོས་ལ་ལྷག་པར་དམིགས་པའི་ངང་ཚུལ་ཅན། ཐམས་ཅད་མཁྱེན་པ་ཡིད་ལ་བྱ་བ་དང་མི་འབྲལ་བའི་ངང་ཚུལ་ཅན། ནམ་མཁའ་དང་མཉམ་པའི་ངང་ཚུལ་ཅན།

45-1-114a

འཇིག་རྟེན་ཐམས་ཅད་ལ་མི་གནས་པའི་ངང་ཚུལ་ཅན། ཆུད་མི་གསོན་པའི་ངང་ཚུལ་ཅན། མཉམ་པའི་ངང་ཚུལ་ཅན། མ་གོད་པའི་ངང་
ཚུལ་ཅན། གླགས་མེད་པའི་ངང་ཚུལ་ཅན། མ་འདྲེས་པའི་ངང་ཚུལ་ཅན། རྙོག་པ་མེད་པའི་ངང་ཚུལ་ཅན། འགྱོད་པ་མེད་པའི་ངང་ཚུལ་ཅན། རྣམ་པར་དག་པའི་ངང་ཚུལ་
ཅན༑ བྱང་ཆུབ་སེམས་དཔའ་རྡུལ་དང་བྲལ་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། དྲ་བྱི་
ལའི་གྲོང་རྡལ་རྡོ་རྗེའི་གྲོང་ཁྱེར་ཅེས་བྱ་བ་ཡོད་དེ། དེ་ན་དྲ་བྱི་ལ་སྤྲིན་ཅེས་བྱ་བ་འདུག་གི་དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་
པ་ལ་བསླབ་པར་བྱ་བ་དང༌། ཇི་ལྟར་ནན་ཏན་ཏུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས་དགེ་སློང་ཤིན་ཏུ་བརྟན་པའི་རྐང་པ་གཉིས་ལ་སྤྱི་བོས་ཕྱག་འཚལ་ནས།
ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ཏེ། ཡང་དང་ཡང་དུ་བལྟས་ནས། དགེ་སློང་ཤིན་ཏུ་བརྟན་པའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་
ཆོས་ཀྱི་དད་པའི་ཤུགས་དང་བྱིན་གྱིས་ནོན་པ་སངས་རྒྱས་ཡིད་ལ་བྱ་བའི་འདུ་ཤེས་དང་ལྡན་པ། དཀོན་མཆོག་གསུམ་གྱི་གདུང་མི་གཅད་པ་ལ་རབ་ཏུ་བརྩོན་པ། དུས་

45-1-114b

གསུམ་སྣང་བས་སེམས་སྣང་བར་གྱུར་པ་སྨོན་ལམ་ཆེན་པོ་ཡིད་ལ་བྱེད་པ་དང་ལྡན་པ། སེམས་ཅན་གྱི་ཁམས་ཐམས་ཅད་ཡོངས་སུ་བསྐྱབ་པའི་ཐབས་ལ་ཞུགས་པ། འདུས་
བྱས་ཀྱི་དགའ་བ་ཐམས་ཅད་ལ་མི་གནས་པའི་སེམས་དང་ལྡན་པ། ཆོས་ཐམས་ཅད་ཀྱི་རང་བཞིན་ངེས་པར་རྟོགས་པར་བྱ་བ་ལ་བརྩོན་པ། འཇིག་རྟེན་གྱི་ཁམས་ཐམས་ཅད་ཡོངས་
སུ་སྦྱང་བའི་སྨོན་ལམ་ལས་མི་གཡོ་བ། སངས་རྒྱས་ཐམས་ཅད་ཀྱི་འཁོར་གྱི་དཀྱིལ་འཁོར་ན་གནས་པ་མེད་པར་གནས་པ། ཆོས་ཀྱི་སྣང་བ་རྗེས་སུ་དྲན་པར་བྱ་བ་དང༌། དགེ་བའི་
གཤེགས་གཉེན་རྗེས་སུ་དྲན་པར་བྱ་བ་དང༌། འདོད་ཆགས་དང་བྲལ་བའི་རིགས་ཡོངས་སུ་རྗོད་པར་བྱེད་ཅིང༌། མཐར་གྱིས་དྲ་བྱི་ལའི་གྲོང་རྡལ་རྡོ་རྗེའི་གྲོང་ཁྱེར་དུ་ཕྱིན་ནས། དྲ་བྱི་ལ་སྤྲིན་
ཡོངས་སུ་ཚོལ་ཚོལ་བ་ལས། གྲོང་ཁྱེར་གྱི་ཁམས་ཤིག་ན་ཆོས་བསྟན་པའི་དོན་དུ། སེང་གེའི་ཁྲི་ལ་འདུག་ཅིང༌། སྲོག་ཆགས་སྟོང་ཕྲག་བཅུ་ཙམ་ཞིག་ལ། ཆོས་ཀྱི་རྣམ་གྲངས་ཡི་
གེའི་འཁོར་ལོའི་རྒྱུད་ཀྱི་རྒྱན་ཅེས་བྱ་བ་ཡོངས་སུ་སྟོན་ཅིང་འདུག་པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། དྲ་བྱི་ལ་སྤྲིན་གྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དྲ་བྱི་
ལ་སྤྲིན་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་

45-1-115a

པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་
ནན་ཏན་བགྱི་བ་དང༌། ཇི་ལྟར་བྱང་ཆུབ་སེམས་དཔའི་བྱང་ཆུབ་ཀྱི་སེམས་སྲིད་པའི་ལམ་རྒྱུད་ཐམས་ཅད་དུ་ཆབ་མི་འཚལ་བ་དང༌། ཇི་ལྟར་ཡོངས་སུ་སྐྱོ་བ་མ་མཆིས་ཤིང༌།
བསམ་པ་བརྟན་པར་འགྱུར་བ་དང༌། ཇི་ལྟར་ཐུབ་པ་མ་མཆིས་ཤིང༌། ལྷག་པའི་བསམ་པ་ཡོངས་སུ་དག་པར་འགྱུར་བ་དང༌། ཇི་ལྟར་ཡོངས་སུ་སྐྱོ་བ་མ་མཆིས་ཤིང༌། སྙིང་
རྗེ་ཆེན་པོའི་སྟོབས་ཡང་དག་པར་སྐྱེ་བར་འགྱུར་བ་དང༌། ཇི་ལྟར་སྒོ་ཀུན་ནས་རྣམ་པར་དག་ཅིང་གཟུངས་ཀྱི་སྟོབས་གནོན་པར་འགྱུར་བ་དང༌། ཇི་ལྟར་མ་རིག་པའི་རབ་རིབ་
དང་སྒྲིབ་པ་རྣམ་པར་འཐོར་ཞིང༌། ཤེས་རབ་ཀྱི་འོད་ཆོས་ཐམས་ཅད་ལ་རབ་རིབ་མ་མཆིས་པའི་སྣང་བ་སྐྱེ་བར་འགྱུར་བ་དང༌། ཇི་ལྟར་དོན་དང༌། ཆོས་དང༌། ངེས་པའི་
ཚིག་དང༌། སྤོབས་པ་ལ་མཁས་པའི་དབྱངས་ཀྱི་དཀྱིལ་འཁོར་ཡོངས་སུ་རྫོགས་ཤིང༌། ཐ་དད་པ་ཡང་དག་པར་ཤེས་པའི་སྟོབས་གནོན་པར་འགྱུར་བ་དང༌། ཇི་ལྟར་སངས་
རྒྱས་ཐམས་ཅད་ཀྱི་འཁོར་ལོ་ཐ་མི་དད་པ་ཡང་དག་པར་འཛིན་ཅིང་དྲན་པའི་སྟོབས་ཡོངས་སུ་གནོན་པར་འགྱུར་བ་དང༌། ཇི་ལྟར་ཆོས་ཐམས་ཅད་ཀྱི་ཕྱོགས་རིག་པའི་

45-1-115b

སྣང་བ་རྗེས་སུ་རྟོགས་ཤིང་རིག་པའི་སྟོབས་རྣམ་པར་དག་པར་འགྱུར་བ་དང༌། ཇི་ལྟར་བྱང་ཆུབ་སེམས་དཔའི་ཏིང་ངེ་འཛིན་གྱི་སྟོབས་ཆོས་ཐམས་ཅད་ཀྱི་དོན་རྣམ་པར་
གདོན་མི་ཟ་བར་རབ་ཏུ་དབྱེ་བ་ལ་བརྩོན་པས་འགྲུབ་པར་འགྱུར་བ་མ་འཚལ་ཏོ། །དེ་ནས་དྲ་བྱི་ལ་སྤྲིན་གྱིས་བྱང་ཆུབ་སེམས་དཔའ་ལ་རིམ་གྲོར་བྱ་བའི་ཕྱིར་སེང་གེའི་ཁྲི་དེ་
ལས་ལངས་ཏེ། བབས་ནས། ཚོང་དཔོན་གྱི་བུ་ནོར་བཟང་ལ་ལུས་ཐམས་ཅད་ཀྱིས་ཕྱག་བྱས་ནས། ཚོང་དཔོན་གྱི་བུ་ནོར་བཟང་ལ་གསེར་གྱི་མེ་ཏོག་གི་ཕུང་པོས་མངོན་པར་
གཏོར་ཏོ། །ནོར་བུ་རིན་པོ་ཆེ་རིན་ཐང་མེད་པ་མང་པོ་དང༌། ཙན་དན་གྱི་ཕྱེ་མ་དམ་པས་ཀྱང་མངོན་པར་གཏོར་ཏོ། །གོས་ཚོན་སྣ་ཚོགས་རྣམ་པ་ཐ་དད་པས་ཁ་དོག་བསྒྱུར་བ། བརྒྱ་སྟོང་
ཕྲག་དུ་མས་ཀྱང་མངོན་པར་བཀབ་བོ། སྤོས་ཀྱི་མེ་ཏོག་ཁ་དོག་རྣམ་པ་ཐ་དད་ཅིང་ཡིད་དུ་འོང་ལ་བལྟ་ན་སྡུག་པ་མང་པོས་ཀྱང་མངོན་པར་གཏོར་ནས། མཆོད་པ་རྣམ་པ་སྣ་ཚོགས་
གཞན་དག་གིས་ཀྱང་མཆོད་པ་དང༌། རིམ་གྲོ་དང༌། བཀུར་སྟི་དང༌། བསྟི་སྟང་ཆེར་བྱས་ཏེ། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁྱོད་ཀྱིས་དེ་ལྟར་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་

45-1-116a

བསྐྱེད་པ་དེ་ནི། སངས་རྒྱས་ཐམས་ཅད་ཀྱི་གདུང་མི་གཅད་པའི་ཕྱིར་ཞུགས་པ་ཡིན། འདོད་ཆགས་དང་བྲལ་བའི་རིགས་ཡང་དག་པ་ཇི་ལྟ་བ་
བཞིན་དུ་རྣམ་པར་རིགས་པར་བྱ་བ་ལ་བརྩོན་པ་ཡིན། ཞིང་གི་རྒྱུད་ཐམས་ཅད་ཡོངས་སུ་དག་པར་བྱ་བ་ལ་ཞུགས་པ་ཡིན། སེམས་ཅན་གྱི་རིགས་ཐམས་ཅད་ཡོངས་སུ་སྨིན་
པར་བྱ་བ་དང༌། གདུལ་བ་ལ་སྟ་གོན་དུ་གནས་པ་ཡིན། ཆོས་ཀྱི་རིགས་ཐམས་ཅད་ཡང་དག་པར་ཇི་ལྟ་བ་བཞིན་དུ་བརྟག་པ་ལ་བརྩོན་པ་ཡིན། ལས་ཀྱི་རིགས་ཐམས་ཅད་
དང་མི་འགལ་བར་གནས་པ་ཡིན། བྱང་ཆུབ་སེམས་དཔའི་སྤྱོད་པའི་རིགས་ཐམས་ཅད་ཡོངས་སུ་རྫོགས་པར་བྱ་བ་ལ་རབ་ཏུ་བརྩོན་པ་ཡིན། སྨོན་ལམ་གྱི་རིགས་ཐམས་ཅད་
རྒྱུན་མི་གཅད་པའི་ཕྱིར་ཡང་དག་པར་ཞུགས་པ་ཡིན། དུས་གསུམ་གྱི་རྒྱུད་ཐམས་ཅད་ཡེ་ཤེས་ཀྱིས་ཁོང་དུ་ཆུད་པར་བྱ་བ་ལ་ཞུགས་པ་ཡིན། མོས་པའི་རིགས་ཤིན་
ཏུ་བརྟན་པར་བྱ་བའི་ཕྱིར་བརྩོན་པ་ཡིན། དེ་ནི་དེ་བཞིན་གཤེགས་པ་མང་པོ་ཐམས་ཅད་ཀྱིས་བྱིན་གྱིས་བརླབས་པ་ཡིན། སངས་རྒྱས་ཐམས་ཅད་ཀྱིས་ཡང་དག་པར་
དགོངས་པ་ཡིན། བྱང་ཆུབ་སེམས་དཔའ་ཐམས་ཅད་དང་མཉམ་པ་ཉིད་དུ་གྱུར་པ་ཡིན་།འཕགས་པ་ཐམས་ཅད་ཀྱིས་རྗེས་སུ་དགྱེས་པར་བྱ་བ་ཡིན། ཚངས་པའི་དབང་

45-1-116b

པོ་ཐམས་ཅད་ཀྱིས་མངོན་པར་དགའ་བར་བྱས་པ་ཡིན། ལྷའི་དབང་པོ་ཐམས་ཅད་ཀྱིས་ཡང་དག་པར་མཆོད་པ་ཡིན། གནོད་སྦྱིན་གྱི་དབང་པོ་ཐམས་ཅད་ཀྱིས་ཡོངས་སུ་
བསྲུང་བ་ཡིན། སྲིན་པོའི་དབང་པོ་ཐམས་ཅད་ཀྱིས་རིམ་གྲོར་བྱས་པ་ཡིན། ཀླུའི་དབང་པོ་ཐམས་ཅད་ཀྱིས་བསུ་བ་ཡིན། མིའམ་ཅིའི་དབང་པོ་ཐམས་ཅད་ཀྱིས་མངོན་པར་བསྟོད་
པ་ཡིན། འཇིག་རྟེན་གྱི་དབང་པོ་ཐམས་ཅད་ཀྱིས་ཡང་དག་པར་བསྔགས་པ་ཡིན། དེས་ནི་སེམས་ཅན་གྱི་ཁམས་ཐམས་ཅད་ཀྱང་ངན་སོང་གི་ལམ་རྒྱུད་གསུམ་པོ་ཡོངས་སུ་བཅད་
པ་དང༌། མི་ཁོམ་པ་དང༌། ངན་འགྲོའི་ལམ་ཐམས་ཅད་བཟློག་པ་དང༌། དབུལ་བའི་ལམ་ཐམས་ཅད་ལས་ཡང་དག་པར་བཟླ་བ་དང༌། ལྷ་དང་མིའི་ཕུན་སུམ་ཚོགས་པ་ཐོབ་པར་བྱ་
བ་དང༌། དགེ་བའི་བཤེས་གཉེན་མཐོང་བ་དང་མི་འབྲལ་བ་དང༌། སངས་རྒྱས་ཀྱི་ཆོས་རྒྱ་ཆེན་པོ་མཉན་པ་དང་འབྲལ་བར་མི་འགྱུར་བ་དང༌། བྱང་ཆུབ་ཀྱི་སེམས་ཀྱི་ཡན་ལག་ཡོངས་
སུ་དག་པར་བྱ་བ་དང༌། བྱང་ཆུབ་ཀྱི་སེམས་ཀྱི་འབྱུང་བའི་རྒྱུ་ཡོངས་སུ་བསྒྲུབ་པ་དང༌། བྱང་ཆུབ་སེམས་དཔའི་ལམ་སྣང་བ་ཐོབ་པར་བྱ་བ་དང༌། བྱང་ཆུབ་སེམས་དཔའི་ཡེ་ཤེས་ཁོང་དུ་
ཆུད་པར་བྱ་བ་དང༌། བྱང་ཆུབ་སེམས་དཔའི་ས་ལ་གནས་པར་བྱ་བས་དབུགས་ཕྱིན་པར་བྱ་བ་ཡིན། རིགས་ཀྱི་བུ་དེ་ལ་བདག་འདི་སྙམ་དུ་སེམས་ཏེ། བྱང་ཆུབ་སེམས་དཔའ་རྣམས་

45-1-117a

ནི་དཀའ་བ་བྱེད་པ་སྟེ། འབྱུང་བར་དཀའ་ཞིང་མཐོང་བར་དཀའ་བའོ། །བྱང་ཆུབ་སེམས་དཔའ་རྣམས་ནི་སེམས་ཅན་རྣམས་ལ་བག་དྲོ་བར་བྱེད་པས་
ཕ་དང་མ་ལྟ་བུའོ། །བྱང་ཆུབ་སེམས་དཔའ་རྣམས་ནི་ལྷ་དང་བཅས་པའི་འཇིག་རྟེན་གྱི་རྒྱན་དུ་གྱུར་པའོ། །བྱང་ཆུབ་སེམས་དཔའ་རྣམས་ནི་སྡུག་བསྔལ་གྱིས་མནར་བ་རྣམས་
ལ་སྐྱབས་སུ་གྱུར་པའོ། །བྱང་ཆུབ་སེམས་དཔའ་རྣམས་ནི་འགྲོ་བ་ཐམས་ཅད་ཡོངས་སུ་བསྲུང་བའི་ཕྱིར་གནས་སུ་གྱུར་པའོ། །བྱང་ཆུབ་སེམས་དཔའ་ནི་འཇིགས་པ་སྣ་
ཚོགས་ཀྱིས་གཙེས་པ་རྣམས་ལ་དཔུང་གཉེན་དུ་གྱུར་པའོ། །བྱང་ཆུབ་སེམས་དཔའ་རྣམས་ནི་འགྲོ་བ་ཐམས་ཅད་ངན་སོང་གསུམ་དུ་ལྟུང་བ་ལས་ཡོངས་སུ་རྟོན་པའི་ཕྱིར་
རླུང་གི་འཁོར་ལོ་ལྟ་བུའོ། །བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་ཀྱི་དགེ་བའི་རྩ་བ་རྣམ་པར་འཕེལ་བར་བྱེད་པས་ལྟ་བུའོ། །བྱང་ཆུབ་སེམས་དཔའ་
རྣམས་ནི་བསོད་ནམས་རིན་པོ་ཆེའི་མཛོད་མི་ཟད་པའི་གཏོས་དང་ལྡན་པས་རྒྱ་མཚོ་ལྟ་བུའོ། །བྱང་ཆུབ་སེམས་དཔའ་རྣམས་ནི་ཡེ་ཤེས་ཀྱི་འོད་ཀྱིས་སྣང་བར་བྱེད་པའི་ཕྱིར་
ཉི་མ་ལྟ་བུའོ། །བྱང་ཆུབ་སེམས་དཔའ་རྣམས་ནི་དགེ་བའི་རྩ་བ་ཤིན་ཏུ་མཐོ་བས་རི་རབ་ལྟ་བུའོ། །བྱང་ཆུབ་སེམས་དཔའ་རྣམས་ནི་སྙིང་པོ་བྱང་ཆུབ་ཏུ་ཡེ་ཤེས་ཀྱི་ཟླ་བ་འཆར་

45-1-117b

བར་འགྱུར་བའི་ཕྱིར་ཟླ་བ་ལྟ་བུའོ། །བྱང་ཆུབ་སེམས་དཔའ་རྣམས་ནི་བདུད་ཀྱི་སྡེ་ཐམས་ཅད་རབ་ཏུ་འཇོམས་པས་དཔའ་བོར་གྱུར་པའོ། །བྱང་ཆུབ་སེམས་དཔའ་རྣམས་ནི་རང་བྱུང་
གི་ཆོས་ཀྱི་གྲོང་ཁྱེར་དུ་ཕྱིན་པར་བྱེད་པས་རྟུལ་ཕོད་པ་ལྟ་བུའོ། །བྱང་ཆུབ་སེམས་དཔའ་རྣམས་ནི་སེམས་ཅན་ཐམས་ཅད་ཀྱི་བདག་ལ་བྱ་མས་བའི་རླན་ཡོངས་སུ་སྐེམ་པས་མེ་ལྟ་
བུའོ༑ ༑བྱང་ཆུབ་སེམས་དཔའ་རྣམས་ནི་ཆོས་སྤྲིན་རྒྱ་ཆེན་པོའི་ཆར་མངོན་པར་འབེབས་པས་སྤྲིན་ལྟ་བུའོ། །བྱང་ཆུབ་སེམས་དཔའ་རྣམས་ནི་སེམས་ཅན་གྱི་དབང་པོ་དད་པ་ལ་སོགས་
པའི་མྱུ་གུ་རྣམ་པར་འཕེལ་བར་བྱེད་པས་ཆར་པ་ལྟ་བུའོ། །བྱང་ཆུབ་སེམས་དཔའ་རྣམས་ནི་ཆོས་རྒྱ་མཚོའི་འགྲམ་ཡོངས་སུ་སྟོན་པས་མཉན་པ་ལྟ་བུའོ། །བྱང་ཆུབ་སེམས་དཔའ་
རྣམས་ནི་སེམས་ཅན་ཐམས་ཅད་འཁོར་བའི་རྒྱ་མཚོ་ལས་ཡང་དག་པར་སྒྲོལ་བའི་ཕྱིར་ཟབ་པ་ལྟ་བུའོ། །བྱང་ཆུབ་སེམས་དཔའ་ནི་སེམས་ཅན་ཐམས་ཅད་ཀྱིས་མངོན་པར་བགྲོད་
པར་བྱ་བའི་ཕྱིར་མུ་སྟེགས་ལྟ་བུའོ། །དེ་ལྟར་དྲ་བྱི་ལ་སྤྲིན་གྱིས་ཚོང་དཔོན་གྱི་བུ་ནོར་བཟང་གི་མདུན་དུ་འདུག་སྟེ། ཚིག་གི་རྒྱུད་དེ་དག་གིས་བྱང་ཆུབ་སེམས་དཔའ་རྣམས་ལ་ཡོངས་
སུ་བསྔགས་པ་བྱས་ནས། ཚོང་དཔོན་གྱི་བུ་ནོར་བཟང་ལ་ལེགས་སོ། །ཞེས་བསྔགས་སོ། །དེ་ལྟར་དེས་བྱང་ཆུབ་སེམས་དཔའ་ཡང་དག་པར་དགའ་བར་བྱ་བའི་ཕྱིར་ཚིག་བརྗོད་པའི་

45-1-118a

ཚེ༑ ཁོའི་སྒོ་ནས་འོད་འཕྲོ་བའི་ཕུང་པོ་རྣམ་པ་འདི་ལྟ་བུ་བྱུང་སྟེ། འོད་འཕྲོ་བའི་ཕུང་པོ་དེས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྒྱས་
པར་གང་བར་གྱུར་ནས། ལྷ་དང༌། ལྷ་རྫུ་འཕྲུལ་ཆེན་པོའམ། ཀླུ་དང༌། ཀླུ་རྫུ་འཕྲུལ་ཆེན་པོའམ། གནོད་སྦྱིན་དང༌། གནོད་སྦྱིན་རྫུ་འཕྲུལ་ཆེན་པོའམ། དྲི་ཟ་དང༌། དྲི་ཟ་རྫུ་
འཕྲུལ་ཆེན་པོའམ། ལྷ་མ་ཡིན་དང༌། ལྷ་མ་ཡིན་རྫུ་འཕྲུལ་ཆེན་པོའམ། ནམ་མཁའ་ལྡིང་དང༌། ནམ་མཁའ་ལྡིང་རྫུ་འཕྲུལ་ཆེན་པོའམ། མིའམ་ཅི་དང༌། མི་འམ་ཅི་རྫུ་འཕྲུལ་
ཆེན་པོའམ། ལྟོ་འཕྱེ་ཆེན་པོ་དང༌། ལྟོ་འཕྱེ་ཆེན་པོ་རྫུ་འཕྲུལ་ཆེན་པོའམ། མི་དང༌། མི་རྫུ་འཕྲུལ་ཆེན་པོའམ། མི་མ་ཡིན་པ་དང༌། མི་མ་ཡིན་པ་རྫུ་འཕྲུལ་ཆེན་པོའམ། ཚངས་པ་
པ་དང༌། ཚངས་པ་རྫུ་འཕྲུལ་ཆེན་པོའམ། སེམས་ཅན་གང་སུས་མཐོང་ཡང་རུང་སྟེ། སྣང་བ་དེས་ཡོངས་སུ་སྣང་བར་བྱས་པ་དེ་དག །དྲ་བྱི་ལ་སྤྲིན་གྱི་དྲུང་དུ་འོངས་སོ། །དེ་ནས་དེ་
ལྟར་དྲ་བྱི་ལ་སྤྲིན་གྱིས་བསམ་པ་བྱིན་གྱིས་བརླབས་ཤིང་ཐལ་མོ་སྦྱར་ཏེ་གནས་པ། ལུས་དང་སེམས་སིམ་པར་གྱུར་པ། དགའ་བ་རྒྱ་ཆེན་པོ་སྐྱེས་པ། སྲི་ཞུ་ཆེན་པོ་ལ་གནས་པ། ང་
རྒྱལ་གྱི་རྒྱལ་མཚན་བཅོམ་པ། གཡོ་སྒྱུ་དང་བྲལ་བ། དབང་པོ་རྣམ་པར་དང་བར་གྱུར་པ་དེ་དག་ལ། དྲ་བྱི་ལ་སྤྲིན་གྱིས་ཆོས་ཀྱི་རྣམ་གྲངས་ཡི་གེའི་འཁོར་ལོའི་རྒྱུད་ཀྱི་རྒྱན་ཅེས་བྱ་བ་

45-1-118b

དེ་ཉིད་རྒྱ་ཆེར་ཡང་དག་པར་བསྟན་ཏེ། ཁོང་དུ་ཆུད་པ་དང༌། རྟོགས་པ་དང༌། ཤེས་པ་དང༌། རིག་པར་བྱས་སོ། །དེ་ཐོས་ནས་ཀྱང་དེ་དག་ཐམས་ཅད་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་ནས་དེའི་ཕྱིར་ཆོས་ཀྱི་སྟན་ལ་འདུག་ནས་ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་བོ་ནི་དབྱངས་དང་
ལྡན་པའི་གཟུངས་ཐོབ་པ་སྟེ། དེའི་མཐུས་ཁོ་བོ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་ལྷ་རྣམས་ཀྱི་ལྷའི་སྐད་ཀྱང་ཤེས་སོ། །དེ་བཞིན་དུ་ཀླུ་དང༌། གནོད་སྦྱིན་
དང་༑ དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དང༌། ཚངས་པ་རྣམས་ཀྱི་ཚངས་པའི་སྐད་ཀྱང་ཤེས་སོ། །ལྷ་
རྣམས་ཀྱི་ལྷའི་སྐད་སྣ་ཚོགས་ཀྱང་ཤེས་སོ། །དེ་བཞིན་དུ་ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌།
མི་མ་ཡིན་པ་དང༌། ཚངས་པ་རྣམས་ཀྱི་ཚངས་པའི་སྐད་སྣ་ཚོགས་ཀྱང་ཤེས་སོ། །ལྷ་རྣམས་ཀྱི་ལྷའི་སྐད་གཅིག་པ་ཡང་ཤེས་སོ། །དེ་བཞིན་དུ་ཀླུ་དང༌། གནོད་སྦྱིན་དང༌། དྲི་ཟ་དང༌།
ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དང༌། ཚངས་པ་རྣམས་ཀྱི་ཚངས་པའི་སྐད་གཅིག་པ་ཡང་ཤེས་སོ། །ལྷ་རྣམས་

45-1-119a

ཀྱི་ལྷའི་སྐད་ཐ་དད་པ་ཡང་ཤེས་སོ། །དེ་བཞིན་དུ་ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌།
ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དང༌། ཚངས་པ་རྣམས་ཀྱི་ཚངས་པའི་སྐད་ཐ་དད་པ་ཡང་ཤེས་སོ། །བྱོལ་སོང་གི་སྐྱེ་གནས་སུ་སྐྱེས་པའི་སེམས་ཅན་རྣམས་ཀྱི་བརྡ་
དང་༑ སྐད་དང༌། མིང་ཐ་དད་པ་ཡང་ཤེས་སོ། །སེམས་ཅན་དམྱལ་བ་པའི་སེམས་ཅན་རྣམས་ཀྱི་སྐད་དང་མིང་རྣམས་ཀྱང་ཤེས་སོ། །གཤིན་རྗེའི་འཇིག་རྟེན་པའི་སེམས་
ཅན་རྣམས་ཀྱི་སྐད་དང་མིང་རྣམས་ཀྱང་ཤེས་སོ། །འཕགས་པའི་སྐད་དང་མིང་རྣམས་ཀྱང་ཤེས་སོ། །འཕགས་པ་མ་ཡིན་པའི་སྐད་དང་མིང་རྣམས་ཀྱང་ཤེས་སོ། །བྱང་
ཆུབ་སེམས་དཔའ་རྣམས་ཀྱི་ཚིག་དང༌། བརྡ་དང༌། ངེས་པའི་ངག་སེམས་ཅན་གྱི་བསམ་པ་བཞིན་དུ་འབྱུང་བ་ཡང་ཤེས་སོ། །སེམས་ཀྱི་སྐད་ཅིག་རེ་རེ་ལ་ཡང་དུས་གསུམ་
དུ་གཤེགས་པའི་དེ་བཞིན་གཤེགས་པ་རྣམས་ཀྱི་དབྱངས་ཀྱི་ཡན་ལག་དང༌། གསུང་རྒྱ་མཚོ་སེམས་ཅན་ཐམས་ཅད་ཀྱི་མིང་དང༌། གཏམ་གྱི་སྒྲ་དང༌། ཚིག་ཏུ་ལྡན་པ་ཡང་རྟོགས་
ཤིང་ཁོང་དུ་ཆུད་དོ། །ཇི་ལྟར་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་སེམས་ཅན་རྣམས་ཀྱི་བརྡ་དང༌། ངེས་པའི་ཚིག་དང༌། སྐད་དང༌། མིང་རྒྱ་མཚོ་ལ་

45-1-119b

འཇུག་ཅིང་ཤེས་པ་དེ་བཞིན་དུ་ཤར་ཕྱོགས་ཀྱི་འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་སྟོང་ཚད་མེད་པ། གྲངས་མེད་པ། བསམ་གྱིས་མི་ཁྱབ་པ། མཚུངས་པ་མེད་པ། ཀུན་ཏུ་མཐའ་
ཡས་པ། མུ་མེད་པ། ས་མཚམས་མེད་པ། གཞལ་དུ་མེད་པ། བརྗོད་དུ་མེད་པའི་ཡང་བརྗོད་དུ་མེད་པ་དང༌། དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་ཤར་
གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང༌། སྟེང་གི་ཕྱོགས་ཀྱི་འཇིག་རྟེན་གྱི་ཁམས་
བྱེ་བ་ཁྲག་ཁྲིག་བརྒྱ་སྟོང་ཚད་མེད་པ་ནས། བརྗོད་དུ་མེད་པའི་ཡང་བརྗོད་དུ་མེད་པའི་བར་གྱི་སེམས་ཅན་རྣམས་ཀྱི་བརྡ་དང༌། ངེས་པའི་ཚིག་དང༌། སྐད་དང༌། མིང་རྒྱ་མཚོ་ཐམས་
ཅད་ལ་ཡང་འཇུག་ཅིང་ཤེས་ཏེ། འདི་ལྟར་ལྷ་རྣམས་ཀྱི་ལྷའི་སྐད་ཀྱང་ཤེས་སོ། །ཚངས་པ་རྣམས་ཀྱི་ཚངས་པའི་སྐད་ཀྱི་བར་དུའང་ཤེས་སོ། །རིགས་ཀྱི་བུ། ཁོ་བོས་ནི་བྱང་ཆུབ་
སེམས་དཔའ་རྣམས་ཀྱི་གཟུངས་སྣང་བ་དབྱངས་དང་ལྡན་པ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་འགྲོ་བ་སྣ་ཚོགས་ཀྱི་བརྡའི་རྣམ་པ་རྒྱ་མཚོ་ལ་ཞུགས་པ་དེ་
དག་དང༌། འགྲོ་བ་སྣ་ཚོགས་ཀྱི་སྐད་དང་མིང་རྒྱ་མཚོ་ལ་ཞུགས་པ་དེ་དག་དང༌། འགྲོ་བ་སྣ་ཚོགས་ཀྱི་མིང་ཤིན་ཏུ་བསྟན་པ་རྒྱ་མཚོ་ལ་ཞུགས་པ་དེ་དག་དང༌། འགྲོ་བ་སྣ་ཚོགས་

45-1-120a

ཀྱི་བརྗོད་པ་རབ་ཏུ་བཀོད་པ་དང༌། རྣམ་པར་སྤྱོད་པ་རྒྱ་མཚོ་ལ་ཞུགས་པ་དེ་དག་དང༌། ཚིག་ཐམས་ཅད་ཀྱི་མཚམས་སྦྱར་བ་རྒྱ་མཚོ་ལ་ཞུགས་པ་དེ་
དག་དང༌། ཚིག་ལྷུར་བླངས་ཏེ་བསྟན་པ་རྒྱ་མཚོ་ལ་ཞུགས་པ་དེ་དག་དང༌། དུས་གསུམ་གྱི་དམིགས་པ་ཐམས་ཅད་དམིགས་པ་གཅིག་ཏུ་རྣམ་པར་སྤྱོད་པ་རྒྱ་མཚོ་གངས་ཆེན་
མཚོ་ལ་ཞུགས་པ་དེ་དག་དང༌། ཚིག་གིས་བརྩེགས་ཏེ་བསྟན་པ་རྒྱ་མཚོ་ལ་ཞུགས་པ་དེ་དག་དང༌། ཚིག་གཉིས་ནས་བརྩེགས་ཏེ་བསྟན་པ་རྒྱ་མཚོ་ལ་ཞུགས་པ་དེ་དག་དང༌།
ཚིག་རབ་ཏུ་ཕྱེ་སྟེ་བསྟན་པ་རྒྱ་མཚོ་ལ་ཞུགས་པ་དེ་དག་དང༌། ཆོས་ཐམས་ཅད་རབ་ཏུ་དབྱེ་བས་འདུལ་བའི་ཚུལ་བསྟན་པ་རྒྱ་མཚོ་ལ་ཞུགས་པ་དེ་དག་དང༌། འགྲོ་བ་ཐམས་
ཅད་ཀྱི་སྐད་རྒྱ་མཚོ་ལ་ཞུགས་པ་དེ་དག་དང༌། དབྱངས་ཀྱི་དཀྱིལ་འཁོར་རྣམ་པར་དག་པའི་རྒྱན་ཐམས་ཅད་ལ་ཞུགས་པ་དེ་དག་དང༌། ཡི་གེའི་འཁོར་ལོའི་མཐར་ཕྱིན་པར་
བྱ་བས་རབ་ཏུ་དབྱེ་བ་ལས་བྱུང་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ་ལྷོ་ཕྱོགས་ཀྱི་རྒྱུད་འདི་ཉིད་ན་ཡུལ་ནགས་ཚལ་ན་
གནས་པ་ཞེས་བྱ་བ་ཡོད་དེ། དེ་ན་ཚོང་དཔོན་བཏང་བརྗོད་ཅེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བརྩོན་

45-1-120b

པར་བྱ་བ་དང༌། ཇི་ལྟར་འབྱུང་བར་བྱ་བ་དང༌། ཇི་ལྟར་སེམས་ངེས་པར་གཞག་པར་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། དྲ་བྱི་ལ་སྤྲིན་གྱི་རྐང་པ་གཉིས་
ལ་སྤྱི་བོས་ཕྱག་འཚལ་ཏེ། ཆོས་ཀྱི་རིམ་གྲོ་བྱས་ནས། དད་པའི་མཚན་ཉིད་རྩ་བ་ཚུགས་པ་ལ་རབ་ཏུ་བརྟག་པ་དང༌། དགེ་བའི་བཤེས་གཉེན་ལས་འོངས་པའི་ཐམས་ཅད་
མཁྱེན་པ་ཉིད་ལ་ཡང་དག་པར་ལྟ་ཞིང་གདོང་མཆི་མས་གང་བར་ངུས་ཏེ། དྲ་བྱི་ལ་སྤྲིན་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་དུ་བལྟས་
ཏེ་ཕྱག་འཚལ་ཞིང་དྲ་བྱི་ལ་སྤྲིན་གྱི་དྲུང་ནས་སོང་ངོ༌།།    །།བམ་པོ་དགུ་བཅུ་རྩ་གཅིག་པ། དེ་ནས་ཚོང་དཔོན་གྱི་བུ་ནོར་བཟང་བྱང་ཆུབ་སེམས་དཔའི་གཟུངས་
སྣང་བ་དབྱངས་དང་ལྡན་པའི་རྒྱན་དེ་ཉིད་ལ་རྗེས་སུ་བསམ་པ་དང༌། བྱང་ཆུབ་སེམས་དཔའི་སྐད་ཀྱི་ཚུལ་རྒྱ་མཚོ་དེ་ཉིད་ལ་འཇུག་པར་བྱ་བ་དང༌། བྱང་ཆུབ་སེམས་དཔའི་ཚུལ་ཕྲ་
མོ་ལ་འཇུག་པ་དེ་ཉིད་རྗེས་སུ་དྲན་པར་བྱ་བ་དང༌། བྱང་ཆུབ་སེམས་དཔའི་སེམས་རྣམ་པར་བྱང་བས་རྣམ་པར་དག་པ་དེ་ཉིད་ཀྱི་རྗེས་སུ་འབྲང་བར་བྱ་བ་དང༌། བྱང་ཆུབ་སེམས་
དཔའ་དགེ་བའི་རྩ་བའི་བག་ཆགས་བསྡུ་ཞིང་བསྒྲུབ་པ་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་ཡོངས་སུ་སྨིན་པར་བྱ་བའི་སྒོ་དེ་ཉིད་རྣམ་པར་སྦྱང་བ་དང༌།

45-1-121a

བྱང་ཆུབ་སེམས་དཔའ་རྣམས་ཀྱི་སེམས་ཅན་བསྡུ་བའི་ཡེ་ཤེས་དེ་ཉིད་ཤིན་ཏུ་བྱང་བར་བྱ་བ་དང༌། བྱང་ཆུབ་སེམས་དཔའི་བསམ་པའི་སྟོབས་རྣམ་
པར་དག་པར་བྱ་བ་དེ་ཉིད་བརྟན་པར་བྱ་བ་དང༌། བྱང་ཆུབ་སེམས་དཔའི་ལྷག་པའི་བསམ་པའི་སྟོབས་དེ་ཉིད་ཉེ་བར་བརྟན་པར་བྱ་བ་དང༌། བྱང་ཆུབ་སེམས་དཔའི་མོས་པའི་རྒྱུད་
དེ་ཡང་ཡོངས་སུ་སྦྱང་བ་དང༌། བྱང་ཆུབ་སེམས་དཔའི་སེམས་དེ་ཉིད་གདོན་མི་ཟ་བར་དགེ་བར་བསམ་པ་དང༌། བྱང་ཆུབ་སེམས་དཔའི་ཡི་དམ་ཆེན་པོ་དེ་ཉིད་མཐར་ཕྱིན་པར་
བྱེད་ཅིང༌། ཚོང་དཔོན་གྱི་བུ་ནོར་བཟང་ཡི་དམ་ལ་བརྟན་ཞིང་སྨོན་ལམ་གྱི་སེམས་ཀྱིས་ཡོངས་སུ་སྐྱོ་བ་མེད་པའི་རྒྱུད་ཀྱི་རྒྱན་དང་ལྡན་པ་ཕྱིར་མི་ལྡོག་པས་རྣམ་པར་གནོན་པའི་
བརྩོན་འགྲུས་ཅན། ཡིད་ཀྱིས་བརྟུལ་བ་ལས་མི་ཟློག་པ། དད་པ་མི་འཕྲོགས་པའི་སྟོབས་དང་ལྡན་པ། རྡོ་རྗེའི་མཐུ་བོ་ཆེས་མི་ཕྱེད་པའི་སེམས་དང་ལྡན་པ། དགེ་བའི་བཤེས་
གཉེན་ཐམས་ཅད་ཀྱི་གདམས་ངག་མཐུན་པར་ལེན་པ། ཤེས་རབ་ཁ་མ་བབ་པའི་ཡུལ་དང་ལྡན་པ། སྒོ་ཀུན་ནས་རྣམ་པར་དག་པ་ལ་མངོན་དུ་གྱུར་པ། ཡེ་ཤེས་རྣམ་པར་དག་པའི་སྤྱོད་
ཡུལ་ཐོགས་པ་མེད་པ། ཀུན་ཏུ་ལྟ་བའི་ཡེ་ཤེས་ཀྱི་ཚུལ་སྣང་བ་དང་ལྡན་པ། སའི་གཟུངས་ཀུན་ནས་སྣང་བ་རབ་ཏུ་ཐོབ་པ། ཆོས་ཀྱི་དབྱིངས་ཀྱི་གཞིའི་བྱེ་བྲག་ལ་མངོན་སུམ་དུ་

45-1-121b

གྱུར་པའི་སེམས་དང་ལྡན་པ། གཞི་ཀུན་ལ་རྟེན་པའི་རྒྱན་རྣམ་པར་དག་པའི་རང་བཞིན་རྣམ་པར་དམིགས་པ་གནས་པ་མེད་པ་དང༌། བདག་གི་མེད་པ་དང༌། གཉིས་སུ་མེད་པའི་སྤྱོད་
ཡུལ་ལ་རབ་ཏུ་བརྩོན་པ། འདུ་ཤེས་ཐམས་ཅད་ལས་འདའ་བར་བྱེད་པའི་ཡེ་ཤེས་ཀྱི་སྒོ་རྣམ་པར་དག་པ། ཆོས་ཀྱི་ཕྱོགས་དང་གཞི་ཐ་དད་པའི་ཕྱོགས་ལ་སོ་སོར་རྟོག་པ་མེད་པ།
འཇིག་རྟེན་གྱི་གཞི་དང་ཕྱོགས་ཀྱི་བྱེ་བྲག་ལས་ཕྱིར་མི་ལྡོག་པ། ཆོས་ཀྱི་གཞི་དང་ཕྱོགས་ཀྱི་བྱེ་བྲག་ལས་ཕྱིར་མི་ལྡོག་པ། སངས་རྒྱས་ཀྱི་ཕྱོགས་དང་གཞི་ཐ་དད་པ་མཐོང་བ་
དང༌། རྣམ་པར་རིག་པར་བྱ་བ་ལ་གཞོལ་བ། དུས་ཀྱི་ཕྱོགས་དང་གཞིའི་བྱེ་བྲག་ཁོང་དུ་ཆུད་པའི་ཡེ་ཤེས་ཅན། ཆོས་ཀྱི་འཁོར་ལོ་ཡིད་དུ་འོང་བས་ཡང་དག་པར་བསྒྲུབས་པའི་
བློ་དང་ལྡན་པ། ཡེ་ཤེས་ཀུན་ནས་སྣང་བའི་ཏིང་ངེ་འཛིན་གྱི་རྣམ་པ་སྣང་བས་སེམས་གསལ་བར་བྱས་པ། ཡིད་ཀྱི་ལུས་ཡུལ་ཀུན་དང་ལྡན་པའི་ས་ལ་ཞུགས་པ། དེ་བཞིན་
གཤེགས་པའི་ཡེ་ཤེས་སྣང་བས་རྒྱུད་ཤིན་ཏུ་སྣང་བར་བྱས་པ། ཐམས་ཅད་མཁྱེན་པ་ཉིད་དུ་དད་པའི་དབའ་རླབས་ཀྱི་ཤུགས་ཀྱིས་རབ་ཏུ་སློབ་པ། སངས་རྒྱས་ཀྱི་ཆོས་ལ་
མོས་པའི་ཤུགས་དང་འབྲལ་བ་མེད་པ། དེ་བཞིན་གཤེགས་པའི་བྱིན་གྱི་རླབས་ཀྱིས་བྱིན་དུ་བརླབས་པ། སངས་རྒྱས་ཐམས་ཅད་རང་གི་སེམས་ཀྱི་རྒྱུད་དུ་ཁོང་དུ་ཆུད་པའི་

45-1-122a

འོད་ཀྱིས་སྣང་བར་གྱུར་པ། འཇིག་རྟེན་གྱི་ཁམས་ཀྱི་དྲ་བ་ཐམས་ཅད་རང་གི་ལུས་ཀྱིས་རྒྱས་པར་དགང་བའི་སྨོན་ལམ་དང༌། ཆོས་ཀྱི་དབྱིངས་ཐམས་
ཅད་རང་གི་ལུས་སུ་ཡང་དག་པར་བསྡུ་བ་དང་མངོན་པར་བསྒྲུབས་པ་ལ་བརྩོན་པ་དེ། མཐར་གྱིས་སོང་སོང་སྟེ། ལོ་བཅུ་གཉིས་ཀྱིས་ཡུལ་ནགས་ཚལ་ན་གནས་པར་ཕྱིན་ནས།
དེས་ཚོང་དཔོན་བཏང་བརྗོད་དེ་བཙལ་བཙལ་ཏེ་མཐོང་ངོ༌། །མཐོང་ནས་ཀྱང་ལུས་ཐམས་ཅད་ཀྱིས་ཕབ་སྟེ། ཕྱག་འཚལ་ནས་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་
སྨྲས་སོ། །འཕགས་པ། བདག་དེ་རིང་དགེ་བའི་བཤེས་གཉེན་དང་མཇལ་བར་གྱུར་པ་ནི། བདག་གིས་འཐོབ་པར་བགྱི་བ་ལེགས་པར་ཐོབ་བོ། །དེ་ཅིའི་སླད་དུ་ཞེ་ན། དགེ་བའི་
བཤེས་གཉེན་རྣམས་ནི་མཐོང་བར་དཀའ་བའོ། །འབྱུང་བར་དཀའ་བའོ། །མཇལ་བར་དཀའ་བའོ། །བགྲོད་པར་དཀའ་བའོ། །བསྙེན་བཀུར་བགྱི་བར་དཀའ་བའོ། །མཉེས་
པར་བགྱི་བ་དཀའ་བའོ། །འགྲོགས་པར་དཀའ་བའོ། །རིམ་གྲོར་བགྱི་བ་དཀའ་བའོ། །དགེ་བའི་བཤེས་གཉེན་རྣམས་ནི་རྗེས་སུ་འབྲང་བར་དཀའ་བ་ལགས་ན། དེ་ལྟ་བུའི་དགེ་
བའི་བཤེས་གཉེན་དང་འགྲོགས་པ་དེ་རིང་བདག་གིས་ཐོབ་པར་གྱུར་ཏོ། །འཕགས་པ། བདག་གིས་འདི་ལྟ་སྟེ། སངས་རྒྱས་ཐམས་ཅད་ལ་བསྙེན་བཀུར་བ་དང༌། སངས་རྒྱས་

45-1-122b

ཐམས་ཅད་ལ་རིམ་གྲོར་བགྱི་བ་དང༌། སངས་རྒྱས་ཐམས་ཅད་ཀྱི་ཞལ་བལྟ་བ་དང༌། སངས་རྒྱས་ཐམས་ཅད་རྣམ་པར་དམིགས་པར་བགྱི་བ་དང༌། སངས་རྒྱས་ཐམས་ཅད་དང་མཉམ་
པ་ཉིད་ཐོབ་པར་བགྱི་བ་དང༌། སངས་རྒྱས་ཐམས་ཅད་ཀྱི་སྨོན་ལམ་ཁོང་དུ་ཆུད་པར་བགྱི་བ་དང༌། སངས་རྒྱས་ཐམས་ཅད་ཀྱི་སྨོན་ལམ་ཡོངས་སུ་རྫོགས་པར་བགྱི་བ་དང༌། སངས་རྒྱས་ཐམས་
ཅད་ཀྱིས་ཡང་དག་པར་བསྒྲུབ་པའི་ཡེ་ཤེས་སྣང་བར་བགྱི་བ་དང༌། སངས་རྒྱས་ཐམས་ཅད་རང་གི་ལུས་སུ་མངོན་པར་བསྒྲུབ་པ་དང༌། སངས་རྒྱས་ཐམས་ཅད་ཀྱིས་ཡང་དག་པར་བསྒྲུབས་
པ་རང་གི་སྤྱོད་པར་མངོན་པར་བསྒྲུབ་པར་བགྱི་བ་དང༌། སངས་རྒྱས་ཐམས་ཅད་ཀྱི་རྣམ་པར་འཕྲུལ་བ་མངོན་སུམ་དུ་རྟོགས་པར་བགྱི་བ་དང༌། སངས་རྒྱས་ཐམས་ཅད་ཀྱི་སྟོབས་དང་མི་
བསྙེངས་པ་ཡོངས་སུ་དག་པར་བགྱི་བ་དང༌། སངས་རྒྱས་ཐམས་ཅད་ཀྱི་ཆོས་བསྟན་པ་མཉན་པས་མི་ངོམས་པར་བགྱི་བ་དང༌། སངས་རྒྱས་ཐམས་ཅད་ཀྱི་ཆོས་བརྟན་པ་མཉན་ཅིང་
བླང་བར་བགྱི་བ་དང༌། སངས་རྒྱས་ཐམས་ཅད་ཀྱི་ཆོས་བསྟན་པ་ཡང་དག་པར་གཟུང་བར་བགྱི་བ་དང༌། སངས་རྒྱས་ཐམས་ཅད་ཀྱི་ཆོས་བསྟན་པ་རྣམ་པར་དབྱེ་བར་བགྱི་བ་དང༌། སངས་
རྒྱས་ཐམས་ཅད་ཀྱི་ཆོས་བསྟན་པ་ཡོངས་སུ་གཟུང་བ་དང༌། བྱང་ཆུབ་སེམས་དཔའ་ཐམས་ཅད་དང་ཚུལ་གཅིག་ཏུ་འགྱུར་བར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་དང་

45-1-123a

སྐལ་པ་མཉམ་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་ཡོངས་སུ་དག་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་
ཕ་རོལ་ཏུ་ཕྱིན་པ་ཡོངས་སུ་རྫོགས་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་མངོན་པར་བསྒྲུབ་པ་རྣམ་པར་དག་པར་བགྱི་བ་དང༌། བྱང་ཆུབ་སེམས་
དཔའ་ཐམས་ཅད་ཀྱི་སངས་རྒྱས་ཀྱི་བྱིན་གྱི་རླབས་ཀྱི་མཛོད་རབ་ཏུ་ཐོབ་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་ཆོས་ཀྱི་གཏེར་དང་མཛོད་མི་ཟད་པའི་ཡེ་
ཤེས་སྣང་བ་ཐོབ་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་ཏིང་འཛིན་གྱི་གཏེར་དང་མཛོད་ཁོང་དུ་ཆུད་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་མཛོད་
ཚད་མེད་པ་མངོན་པར་བསྒྲུབ་པ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྙིང་རྗེ་ཆེན་པོའི་གཏེར་དང་མཛོད་སེམས་ཅན་འདུལ་བའི་མཐར་ཕྱིན་པར་བགྱི་བ་དང༌། བྱང་ཆུབ་
སེམས་དཔའ་ཐམས་ཅད་ཀྱི་རྣམ་པར་འཕྲུལ་བའི་གཏེར་དང་མཛོད་རྣམ་པར་དམིགས་པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་དབང་གི་གཏེར་དང་མཛོད་རང་
གི་སེམས་ཀྱི་དབང་དུ་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་རྣམ་པར་དག་པའི་གཏེར་དང་མཛོད་རྣམ་པ་ཐམས་ཅད་དུ་བརྒྱན་པར་བགྱི་བའི་སླད་དུ། བླ་ན་མེད་པ་ཡང་

45-1-123b

དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས། འཕགས་པ། དེ་ལྟ་བུའི་སེམས་ཀྱིས་བདག་འདིར་མཆིས་སོ། །བསམ་པ་དེ་ལྟ་བུ་དང༌། ཡིད་ལ་སྨོན་པ་དེ་ལྟ་བུ་དང༌། མངོན་
པར་དགའ་བ་དེ་ལྟ་བུ་དང༌། སེམས་པ་དེ་ལྟ་བུ་དང༌། གདོན་མི་འཚལ་བར་བསྒྲུབ་པར་བསམ་པ་དེ་ལྟ་བུ་དང༌། སྤྱོད་ཡུལ་མངོན་དུ་བགྱི་བ་དེ་ལྟ་བུ་དང༌། ཚུལ་ཁོང་དུ་ཆུད་པར་བགྱི་
བ་ལ་མོས་པ་དེ་ལྟ་བུ་དང༌། རྣམ་པར་དག་པ་ལ་གཞོལ་བ་དེ་ལྟ་བུ་དང༌། རྣམ་པར་དཔྱོད་པའི་བསམ་པ་དེ་ལྟ་བུ་དང༌། རབ་ཏུ་གཞོལ་བའི་སེམས་དེ་ལྟ་བུ་དང༌། དགེ་བའི་སྦྱོར་བ་དེ་
ལྟ་བུ་དང༌། མངོན་དུ་གྱུར་པའི་དབང་པོ་དེ་ལྟ་བུས་བདག་འདིར་མཆིས་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང་རྗེས་སུ་སྟོན་པ་མཛད་ཅིང༌།
ཚུལ་ནི་ཉེ་བར་སྟོན་པ་མཛད། རྟོགས་པར་བགྱི་བ་ནི་སྣང་བར་མཛད། ལམ་ནི་བསྟན་པར་མཛད། མུ་སྟེགས་ལ་ནི་འཇོག་པར་མཛད། ཆོས་ཀྱི་སྒོ་ནི་རྣམ་པར་འབྱེད་པ་མཛད།
ཐེ་ཚོམ་ནི་ཡོངས་སུ་གཅོད་པར་མཛད། ནེམ་ནུར་ནི་སེལ་བར་མཛད། ཡིད་གཉིས་ཀྱི་ཟུག་རྔུ་ནི་འབྱིན་པར་མཛད། དོགས་པའི་དྲི་མ་ནི་སྦྱོང་བར་མཛད། སེམས་ཀྱི་ཐིབས་པོ་ནི་སྣང་བར་
མཛད༑ སེམས་ཀྱི་དྲི་མ་ནི་ཡོངས་སུ་སེལ་བར་མཛད། སེམས་ཀྱི་རྒྱུད་ནི་རབ་ཏུ་དང་བར་མཛད། སེམས་ཀྱི་གཡོ་སྒྱུ་ནི་ཡོངས་སུ་སེལ་བར་མཛད། སེམས་ཀྱི་གདུང་བ་ནི་ཡོངས་སུ་

45-1-124a

སིམ་པར་མཛད། འཁོར་བ་ལས་ནི་སེམས་རྣམ་པར་བཟློག་པར་མཛད། མི་དགེ་བའི་ལས་ནི་ཕྱིར་བཟློག་པར་མཛད། སེམས་ཅན་དམྱལ་
བ་ལས་ནི་ལྡོག་པར་མཛད། གནས་དང་ནི་དབྲལ་བར་མཛད། མངོན་པར་ཞེན་པ་ལས་ནི་གྱེན་དུ་བསྐྱོད་པ་མཛད། ཆགས་པ་ཐམས་ཅད་ལས་ནི་ཡོངས་སུ་འགྲེལ་བ་མཛད།
ཐམས་ཅད་མཁྱེན་པ་ཉིད་དུ་ནི་བསྒྲུབ་པ་མཛད། ཆོས་ཀྱི་གྲོང་ཁྱེར་དུ་འཇུག་པར་བགྱི་བའི་སླད་དུ་ནི་མངོན་དུ་གྱུར་པར་མཛད། སྙིང་རྗེ་ཆེན་པོ་ལ་ནི་རབ་ཏུ་བསྒྲུབ་པ་མཛད།
བྱམས་པ་ཆེན་པོ་ལ་ནི་རབ་ཏུ་གཞོག་པ་མཛད། བྱང་ཆུབ་སེམས་དཔའི་སྤྱོད་པ་ལ་ནི་རབ་ཏུ་སྦྱོར་བ་མཛད། ཏིང་ངེ་འཛིན་གྱི་སྒོ་བསྒོམ་པ་ལ་ནི་འཛུད་པ་མཛད། རྟོགས་པར་
འགྱུར་བའི་སྒོ་ལ་ནི་གནས་པར་མཛད། རང་བཞིན་ངེས་པར་རྟོགས་པ་ལ་ནི་གཞོག་པར་མཛད། སྟོབས་དང་ལྡན་པས་ནི་ཁྱབ་པར་མཛད། འགྲོ་བ་ཐམས་ཅད་མཉམ་པ་ཉིད་
དུ་ནི་སེམས་རྣམ་པར་དབྱེ་བ་མཛད་དོ་ཞེས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བརྩོན་པར་བགྱི། ཇི་ལྟར་སྦྱར་བར་བགྱི། ཇི་
ལྟར་བརྩོན་པར་བགྱིས་ན་བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་རྣམ་པར་དག་པར་འགྱུར་བ་བདག་ལ་བསྟན་དུ་གསོལ། དེ་ནས་ཚོང་དཔོན་བཏང་བརྗོད་ཀྱིས་དེའི་ཚེ་བྱང་

45-1-124b

ཆུབ་སེམས་དཔའི་ཏིང་ངེ་འཛིན་གྱི་སྒོ་སངས་རྒྱས་ཀྱི་ཞིང་ཐམས་ཅད་ཡང་དག་པར་འདུ་བ་ཞེས་བྱ་བ་གཟུངས་ཀྱི་སྒོ་ཀློང་མཐའ་ཡས་པ་སྔོན་དུ་འགྲོ་བ་ལ་སྔོན་གྱི་དགེ་བའི་རྩ་བའི་
ཤུགས་དང༌། དེ་བཞིན་གཤེགས་པའི་བྱིན་གྱི་རླབས་དང༌། འཇམ་དཔལ་གཞོན་ནུར་གྱུར་པས་ཡང་དག་པར་བསམས་ཤིང༌། ཡེ་ཤེས་སྣང་བ་ཉེ་བར་བསྒྲུབས་པས་སྙོམས་པར་
ཞུགས་སོ། །ཚོང་དཔོན་བཏང་བརྗོད་དེ་ལྟར་སྙོམས་པར་ཞུགས་མ་ཐག་ཏུ་གཟུགས་ཀྱི་ལུས་ཡོངས་སུ་དག་པ་རྣམ་པ་འདི་ལྟ་བུར་གནས་པར་གྱུར་ཏེ། ལུས་ཡོངས་སུ་དག་པ་དེའི་མཐུས་
ཕྱོགས་བཅུའི་སངས་རྒྱས་བཅོམ་ལྡན་འདས། སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་སངས་རྒྱས་ཀྱི་ཞིང་ཡོངས་སུ་དག་པ་དང་བཅས། འཁོར་གྱི་དཀྱིལ་འཁོར་དང་བཅས།
འོད་རྣམ་པར་དག་པ་དང་བཅས། སྔོན་སྤྱོད་པ་ལ་ཞུགས་པ་དང་བཅས། སངས་རྒྱས་ཀྱི་རྣམ་པར་འཕྲུལ་པ་དང་བཅས། སྨོན་ལམ་གྱི་ཚོགས་དང་བཅས། སྤྱོད་པ་དང་འབྱུང་བའི་རྒྱན་རྣམ་
པར་དག་པ་དང་བཅས། མངོན་པར་རྫོགས་པར་འཚང་རྒྱ་བ་ཡོངས་སུ་སྟོན་པ་དང་བཅས། ཆོས་ཀྱི་འཁོར་ལོ་ཤིན་ཏུ་སྟོན་པ་དང་བཅས། སེམས་ཅན་ཡོངས་སུ་སྨིན་པར་མཛད་པ་དང་བཅས།
ཆོས་ཀྱི་མུའི་མཐར་ཐུག་པ་དང་བཅས་པར་ཀུན་ཀྱང་ལུས་ཀྱི་ཁོང་དུ་ཆུད་ཅིང་འདུས་པར་སྣང་སྟེ། དེ་དག་ཀྱང་ཕན་ཚུན་མ་འདྲེས་པ་དང༌། ཕན་ཚུན་མཆོད་པ་དང༌། ཕན་ཚུན་ཤིན་ཏུ་རྣམ་པར་

45-1-125a

ཕྱེ་བ་དང༌། ཕན་ཚུན་ཤིན་ཏུ་རྣམ་པར་གནས་པ་དང༌། ཚུལ་སྣ་ཚོགས་སུ་བཞུགས་པ་དང༌། ཡང་དག་པ་ཇི་ལྟ་བ་བཞིན་དུ་རྣམ་པར་དམིགས་པ་དང༌།
སངས་རྒྱས་ཀྱི་ཞིང་རྒྱན་སྣ་ཚོགས་ཅན་མངའ་བ་དང༌། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་སྣ་ཚོགས་ཀྱི་རྒྱན་དང་ལྡན་པ་དང༌། སངས་རྒྱས་ཀྱི་རྣམ་པར་འཕྲུལ་པ་
སྣ་ཚོགས་སུ་ཡོངས་སུ་སྟོན་པར་སྣང་ངོ༌། །ཐེག་པ་སྣ་ཚོགས་རྣམ་པར་དགོད་པ་མཛད་པ་དང༌། སྨོན་ལམ་གྱི་སྒོ་སྣ་ཚོགས་ཡོངས་སུ་བརྗོད་པ་དང༌། འཇིག་རྟེན་གྱི་ཁམས་ལ་ལ་ན་
ནི་དགའ་ལྡན་གྱི་ཕོ་བྲང་དུ་སྐྱེས་ཤིང༌། སངས་རྒྱས་ཀྱི་འཕྲིན་ལས་ཐམས་ཅད་མཛད་པར་སྣང་ངོ༌། །ལ་ལ་ན་ནི་དགའ་ལྡན་གྱི་ཕོ་བྲང་ནས་འཕོ་བ་དང༌། ལ་ལ་ན་ནི་ཡུམ་གྱི་
སྐུ་ན་བཞུགས་ཤིང་རྣམ་པར་འཕྲུལ་པ་སྣ་ཚོགས་ཡོངས་སུ་སྟོན་པ་དང༌། ལ་ལ་ན་ནི་སྐྱེ་བ་དང༌། ལ་ལ་ན་ནི་བྱིས་པའི་རྩེད་མོ་སྟོན་པ་མཛད་པ་དང༌། ལ་ལ་ན་ནི་བཙུན་མོའི་འཁོར་
གྱི་ནང་ན་བཞུགས་པ་དང༌། ལ་ལ་ན་ནི་མངོན་པར་འབྱུང་བ་དང༌། ལ་ལ་ན་ནི་སྙིང་པོ་བྱང་ཆུབ་ཏུ་གཤེགས་ཏེ་རྣམ་པར་འཕྲུལ་བའི་རྒྱན་ཆེན་པོས་བདུད་ཀྱི་སྡེ་ཕམ་པར་མཛད་པ་
དང༌། ལ་ལ་ན་ནི་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟས་ཡོངས་སུ་བསྐོར་ཅིང་ཚངས་པའི་དབང་པོས་ཆོས་ཀྱི་འཁོར་ལོ་བསྐོར་བར་གསོལ་བ་གདབ་པ་དང༌། ལ་ལ་ན་ནི་

45-1-125b

ཆོས་ཀྱི་འཁོར་ལོ་བསྐོར་བ་མཛད་པ་དང༌། ལ་ལ་ན་ནི་སེམས་ཅན་ཐམས་ཅད་ཀྱི་གནས་ན་བཞུགས་པ་དང༌། ལ་ལ་ན་ནི་ཡོངས་སུ་མྱ་ངན་ལས་འདའ་བར་སྣང་ངོ༌། །འཇིག་
རྟེན་གྱི་ཁམས་ལ་ལ་ན་ནི་དེ་བཞིན་གཤེགས་པ་མྱ་ངན་ལས་འདས་པ་རྣམས་ཀྱི་རིང་བསྲེལ་རྣམ་པར་འགོད་པར་སྣང་ངོ༌། །སངས་རྒྱས་ཀྱི་ཞིང་ལ་ལ་ན་ནི་ལྷ་དང་མི་རྣམས་དེ་
བཞིན་གཤེགས་པའི་མཆོད་རྟེན་ལ་རྒྱན་གྱིས་ཀླུབས་པ་བྱེད་པར་སྣང་སྟེ། སངས་རྒྱས་བཅོམ་ལྡན་འདས་དེ་དག་གིས་སེམས་ཅན་གྱི་རིས་རྣམ་པ་ཐ་དད་པ་དང༌། སེམས་ཅན་གྱི་
འཇིག་རྟེན་གྱི་རྣམ་པ་ཐ་དད་པ་དང༌། སེམས་ཅན་གྱི་ལམ་རྣམ་པ་ཐ་དད་པ་དང༌། སེམས་ཅན་གྱི་སྐྱེ་གནས་རྣམ་པ་ཐ་དད་པ་དང༌། སེམས་ཅན་གྱི་ཚོགས་རྣམ་པ་ཐ་དད་པ་དང༌།
སེམས་ཅན་གྱི་དགེ་བའི་རྩ་བའི་རྒྱུད་རྣམ་པ་ཐ་དད་པ་དང༌། སེམས་ཅན་གྱི་ལམ་གྱི་རྒྱུད་རྣམ་པ་ཐ་དད་པ་དང༌། སེམས་ཅན་གྱི་བསམ་པའི་རྒྱུད་རྣམ་པ་ཐ་དད་པ་དང༌། སེམས་
ཅན་གྱི་མོས་པའི་རྒྱུད་རྣམ་པ་ཐ་དད་པ་དང༌། སེམས་ཅན་གྱི་དབང་པོའི་རྒྱུད་རྣམ་པ་ཐ་དད་པ་དང༌། དུས་ཀྱི་རྒྱུད་རྣམ་པ་ཐ་དད་པ་དང༌། སེམས་ཅན་གྱི་ལས་ཀྱི་བྱེ་བྲག་རྣམ་པ་ཐ་དད་
པ་དང༌། སེམས་ཅན་གྱི་ལས་མི་མཐུན་པ་རྣམ་པ་ཐ་དད་པ་དང༌། སེམས་ཅན་གྱི་འཇིག་རྟེན་རྣམ་པར་དབྱེ་བ་རྣམ་པ་ཐ་དད་པ་དང༌། སེམས་ཅན་གྱི་ཚུལ་ལམ་དང༌། སྤྱོད་པ་རྣམ་པ་

45-1-126a

ཐ་དད་པ་ལ་རྣམ་པར་སྤྱོད་པ་དང༌། སེམས་ཅན་རྒྱ་མཚོ་བསམ་པ་དང༌། སྦྱོར་བའི་རྣམ་པ་ཐ་དད་པ་དང༌། དབང་པོ་མི་མཐུན་པ་སྣ་ཚོགས་རྣམ་པར་དག་
པ་དང༌། ཉོན་མོངས་པ་དང༌། བག་ཆགས་སྣ་ཚོགས་བག་ལ་ཉལ་བར་གྱུར་པའི་སེམས་ཅན་འབྱམས་ཀླས་པ་རྣམས་ལ། སངས་རྒྱས་ཀྱི་རྣམ་པར་འཕྲུལ་པ་རྣམ་པ་སྣ་ཚོགས་ཡོངས་
སུ་བསྟན་པ་དང༌། ཡུལ་སྣ་ཚོགས་ཀྱི་ངེས་པའི་ཚིག་དང༌། དབྱངས་ཀྱི་ཡན་ལག་དང༌། གསུང་རྣམ་པ་སྣ་ཚོགས་སུ་བསྒྲུབ་པ་དང༌། མདོ་སྡེ་སྣ་ཚོགས་ཀྱི་ཚུལ་རབ་ཏུ་བརྗོད་པ་
དང༌། གཟུངས་ཀྱི་སྒོ་རྣམ་པ་ཐ་དད་པའི་རྒྱུད་དང༌། ཐ་དད་པ་ཡང་དག་པར་མཁྱེན་པའི་ཚུལ་གྱི་གཞུང་སྣ་ཚོགས་དང༌། འཕགས་པའི་བདེན་པའི་མིང་རྒྱ་མཚོའི་རྒྱུད་རྣམ་པ་སྣ་
ཚོགས་དང༌། སངས་རྒྱས་ཀྱི་ཁྱུ་མཆོག་དང༌། སེང་གེའི་ང་རོ་རབ་ཏུ་བསྒྲགས་པ་དང༌། སེམས་ཅན་གྱི་དགེ་བའི་རྩ་བ་སྣ་ཚོགས་བསྟན་པའི་ཆོ་འཕྲུལ་ཡོངས་སུ་བསྟན་པ་དང༌།
དྲན་པའི་སྒོ་སྣ་ཚོགས་ཅན་ཤིན་ཏུ་བསྟན་པའི་རྣམ་པར་འཕྲུལ་པ་དང༌། བྱང་ཆུབ་སེམས་དཔའ་ལུང་བསྟན་པའི་སེང་གེའི་ང་རོ་སྣ་ཚོགས་དང༌། དེ་བཞིན་གཤེགས་པའི་
ཆོས་ཀྱི་འཁོར་ལོའི་མཐུ་ཕྱུང་བ་རྣམ་པ་སྣ་ཚོགས་ཀྱིས་འཁོར་གྱི་དཀྱིལ་འཁོར་མཐའ་དང༌། དབུས་མེད་པ་མཐའ་ཡས་པར་རྣམ་པ་ཐ་དད་པ་ཕན་ཚུན་མཆོད་པ་དང༌། རྣམ་པར་

45-1-126b

དག་པའི་འཁོར་གྱི་དཀྱིལ་འཁོར་སྣ་ཚོགས་ཡངས་པ་དང༌། འཁོར་གྱི་དཀྱིལ་འཁོར་ཤིན་ཏུ་ཕྲ་བར་འདུས་པ་དང༌། དཔག་ཚད་གཅིག་གི་ཚད་ཙམ་དང༌། དཔག་ཚད་བཅུའི་ཚད་
ཙམ་དང༌། དཔག་ཚད་བརྒྱའི་ཚད་ཙམ་ནས། འཁོར་གྱི་དཀྱིལ་འཁོར་འཇིག་རྟེན་གྱི་ཁམས་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་
ཚད་ཙམ་དུ་སངས་རྒྱས་བཅོམ་ལྡན་འདས་དེ་དག་གིས། དེ་བཞིན་གཤེགས་པའི་གསུངས་དབྱངས་ཀྱི་ཡན་ལག་དང༌། སྒྲ་སྐད་ཐམས་ཅད་ཀྱི་རྗེས་སུ་འགྲོ་བས་ཆོས་ཇི་སྙེད་དུ་
བསྟན་པ་དེ་དག་ཐམས་ཅད་ཀྱང་ཚོང་དཔོན་གྱི་བུ་ནོར་བཟང་གིས་ཐོས་སོ། །བླངས་སོ། །ཡང་དག་པར་བཟུང་ངོ༌། །བསམས་སོ། །སངས་རྒྱས་ཀྱི་ས་རྣམ་པར་འཕྲུལ་པ་དེ་དག་
ཀྱང་མཐོང་ངོ༌། །བྱང་ཆུབ་སེམས་དཔའི་ཏིང་ངེ་འཛིན་གྱི་ཁྱུ་མཆོག་གི་མཐུ་ཕྱུང་བ་དེ་དག་ཀྱང་མཐོང་ངོ༌། །དེ་ནས་ཚོང་དཔོན་བཏང་བརྗོད་དྲན་ཞིང་ཤེས་བཞིན་དུ་ཏིང་ངེ་འཛིན་
དེ་ལས་ལངས་ནས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་བོ་ནི་དེ་བཞིན་གཤེགས་པའི་རྣམ་པར་ཐར་པ། ཐོགས་པ་མེད་པའི་རྒྱན་ཅེས་བྱ་བ་
ཡོངས་སུ་བླངས་ཤིང་འཛིན་པ་སྟེ། རིགས་ཀྱི་བུ། དེ་ལྟར་ཁོ་བོ་དེ་བཞིན་གཤེགས་པའི་རྣམ་པར་ཐར་པ་ཐོགས་པ་མེད་པའི་རྒྱན་དེ་ལ་རྟོག་ཅིང་དཔྱོད་པའི་ཚེ། ཤར་ཕྱོགས་ཀྱི་འཇིག་རྟེན་

45-1-127a

གྱི་ཁམས་འཛམ་བུ་ཆུ་ཀླུང་གི་མདོག་དང་ལྡན་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྐར་མའི་དབང་
ཕྱུག་རྒྱལ་པོ་ཞེས་བྱ་བ། བྱང་ཆུབ་སེམས་དཔའ་རྣམ་པར་སྣང་བའི་སྙིང་པོ་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་
པའང་མིག་ལམ་དུ་སྣང་ངོ༌། །ལྷོ་ཕྱོགས་ཀྱི་འཇིག་རྟེན་གྱི་ཁམས་སྟོབས་ཐམས་ཅད་ཀྱི་ཤུགས་དང་ལྡན་པ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་སྤོས་ཀུན་ཏུ་རྣམ་པར་ཡངས་པ་ཞེས་བྱ་བ། བྱང་ཆུབ་སེམས་དཔའ་བསམ་པའི་རྒྱལ་པོ་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་
དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །ནུབ་ཕྱོགས་ཀྱི་འཇིག་རྟེན་གྱི་ཁམས་སྤོས་ཐམས་ཅད་ཀྱི་འོད་དང་ལྡན་པ་ན། དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་རི་རབ་མར་མེའི་རྒྱལ་པོ་ཞེས་བྱ་བ། བྱང་ཆུབ་སེམས་དཔའ་ཆགས་པ་མེད་པའི་སེམས་ལ་སོགས་པ་བྱང་ཆུབ་སེམས་དཔའི་འཁོར་
གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །བྱང་ཕྱོགས་ཀྱི་འཇིག་རྟེན་གྱི་ཁམས་ངུར་སྨྲིག་རྒྱལ་མཚན་ན། དེ་བཞིན་གཤེགས་པ་

45-1-127b

དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡོ་རྗེ་རབ་ཏུ་འདུལ་བ་ཞེས་བྱ་བ། བྱང་ཆུབ་སེམས་དཔའ་རྡོ་རྗེའི་གོམ་པས་རྣམ་པར་གནོན་པ་ལ་སོགས་པ་བྱང་ཆུབ་སེམས་དཔའི་
འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །བྱང་ཤར་གྱི་ཕྱོགས་མཚམས་ཀྱི་འཇིག་རྟེན་གྱི་ཁམས་རིན་པོ་ཆེ་ཐམས་ཅད་རབ་ཏུ་
འབར་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མི་དམིགས་པའི་སྤྱན་རྣམ་པར་དམིགས་པ་ཞེས་བྱ་བ། བྱང་ཆུབ་སེམས་དཔའ་དམིགས་པ་མེད་
པར་ཤིན་ཏུ་སྤྲུལ་པ་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །ཤར་ལྷོའི་ཕྱོགས་མཚམས་
ཀྱི་འཇིག་རྟེན་གྱི་ཁམས་སྤོས་ཀྱི་འོད་ཟེར་རབ་ཏུ་སྣང་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྤོས་ཀྱི་མར་མེ་ཞེས་བྱ་བ། བྱང་ཆུབ་སེམས་
དཔའ་ཆོས་ཀྱི་དབྱིངས་ཀྱི་གཞི་ཐ་དད་པའི་དཔལ་གྱི་རྒྱལ་པོ་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་
དུ་སྣང་ངོ༌། །ལྷོ་ནུབ་ཀྱི་ཕྱོགས་མཚམས་ཀྱི་འཇིག་རྟེན་གྱི་ཁམས་ཉི་མའི་འོད་ཟེར་ལྟར་སྣང་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སྒོ་ཀུན་

45-1-128a

ནས་ཡེ་ཤེས་རྣམ་པར་སྣང་བའི་དབྱངས་ཞེས་བྱ་བ། བྱང་ཆུབ་སེམས་དཔའ་མེ་ཏོག་གི་འོད་ཀུན་ནས་འཕྲོ་བར་གཙུག་ཕུད་རབ་ཏུ་འཕྱང་བ་ལ་
སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །ནུབ་བྱང་གི་ཕྱོགས་མཚམས་ཀྱི་འཇིག་རྟེན་གྱི་
ཁམས་སྤོས་ཀྱི་རྒྱན་ཡིད་དུ་འོང་བ་དགེ་བའི་སྙིང་པོ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་ཏན་རྒྱ་མཚོ་ཚད་མེད་པའི་འོད་ཅེས་བྱ་བ།
བྱང་ཆུབ་སེམས་དཔའ་ལུས་ཀྱི་འོད་ཟེར་ཐོགས་པ་མེད་པའི་གཟི་བརྗིད་རྒྱལ་པོ་བློ་གྲོས་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་
ཏུ་བཞུགས་པ་ཡང་མིག་ལམ་དུ་སྣང་ངོ༌། །འོག་གི་ཕྱོགས་ཀྱི་འཇིག་རྟེན་གྱི་ཁམས་རིན་པོ་ཆེའི་སེང་གེ་སྣང་ཞིང་འཕར་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་འོད་ཟེར་ཆོས་ཀྱི་དབྱིངས་སུ་སྣང་བ་ཞེས་བྱ་བ། བྱང་ཆུབ་སེམས་དཔའ་ཆོས་ཀྱི་དབྱིངས་འོད་འཕྲོ་ཞིང་རྣམ་པར་སྣང་བར་བྱུང་བའི་བློ་གྲོས་ལ་སོགས་
པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་མིག་ལམ་དུ་སྣང་ངོ༌། །སྟེང་གི་ཕྱོགས་ཀྱི་འཇིག་རྟེན་གྱི་ཁམས་མཚན་གྱི་འོད་

45-1-128b

རྣམ་པར་སྣང་བ་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡོན་ཏན་གྲགས་པ་ཐོགས་པ་མེད་པའི་རྣམ་པར་ཐར་པའི་འོད་ཀྱི་རྒྱལ་པོ་ཞེས་བྱ་བ།
བྱང་ཆུབ་སེམས་དཔའ་སྟོབས་དང་བརྩོན་འགྲུས་ཐོགས་པ་མེད་པའི་བློ་གྲོས་ལ་སོགས་པ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དང་ཐབས་གཅིག་ཏུ་བཞུགས་པ་ཡང་
མིག་ལམ་དུ་སྣང་ངོ༌། །རིགས་ཀྱི་བུ། དེ་ལྟར་དེ་བཞིན་གཤེགས་པ་འདི་དག་ལ་སོགས་པ་ཕྱོགས་བཅུའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་མཐོང་ཡང་དེ་བཞིན་གཤེགས་པ་དེ་དག་ཀྱང་འདིར་མི་བྱོན། ཁོ་བོ་ཡང་དེར་འགྲོ་བ་མེད་དེ། ནམ་འདོད་པ་དེ་ན། བདེ་བ་ཡོད་པའི་
འཇིག་རྟེན་གྱི་ཁམས་ན་དེ་བཞིན་གཤེགས་པ་འོད་སྣང་མཐའ་ཡས་བཞུགས་པ་ཡང་མཐོང་ངོ༌། །ཙན་དན་ཡོད་པའི་འཇིག་རྟེན་གྱི་ཁམས་ན། དེ་བཞིན་གཤེགས་པ་འོད་སྣང་རྡོ་རྗེ་
བཞུགས་པ་ཡང་མཐོང་ངོ༌། །སྤོས་དྲི་ཡོད་པའི་འཇིག་རྟེན་གྱི་ཁམས་ན། དེ་བཞིན་གཤེགས་པ་འོད་སྣང་རིན་ཆེན་བཞུགས་པ་ཡང་མཐོང་ངོ༌། །པདྨོ་ཡོད་པའི་འཇིག་རྟེན་གྱི་ཁམས་
ན༑ དེ་བཞིན་གཤེགས་པ་འོད་སྣང་རིན་ཆེན་པདྨོ་བཞུགས་པ་ཡང་མཐོང་ངོ༌། །གསེར་ཡོད་པའི་འཇིག་རྟེན་གྱི་ཁམས་ན། དེ་བཞིན་གཤེགས་པ་འོད་སྣང་ཞི་བ་བཞུགས་པ་ཡང་

45-1-129a

མཐོང་ངོ༌། །མངོན་པར་དགའ་བའི་འཇིག་རྟེན་གྱི་ཁམས་ན། དེ་བཞིན་གཤེགས་པ་མི་སྒུལ་བ་བཞུགས་པ་ཡང་མཐོང་ངོ༌། །ཤིན་ཏུ་བརྟན་པའི་
འཇིག་རྟེན་གྱི་ཁམས་ན། དེ་བཞིན་གཤེགས་པ་སེང་གེ་བཞུགས་པ་ཡང་མཐོང་ངོ༌། །མེ་ལོང་གི་དཀྱིལ་འཁོར་ལྟར་སྣང་བའི་འཇིག་རྟེན་གྱི་ཁམས་ན། དེ་བཞིན་གཤེགས་
པ་བློ་གྲོས་ཟླ་བ་བཞུགས་པ་ཡང་མཐོང་ངོ༌། །རིན་ཆེན་དཔལ་གྱི་དད་པས་བརྒྱན་པའི་འཇིག་རྟེན་གྱི་ཁམས་ན། དེ་བཞིན་གཤེགས་པ་རྣམ་པར་སྣང་མཛད་བཞུགས་པ་
ཡང་མཐོང་ངོ༌། །རིགས་ཀྱི་བུ། དེ་ལྟར་ཁོ་བོས་ནི་ཕྱོགས་གང་དང་གང་ན། འཇིག་རྟེན་གྱི་ཁམས་གང་དང་གང་གི་དེ་བཞིན་གཤེགས་པ་གང་དང་གང་མཐོང་བར་འདོད་
པའི་དེ་བཞིན་གཤེགས་པ་དེ་དང་དེ་དག་ཀྱང་མཐོང་ངོ༌། །དུས་གང་དང་གང་དུ་དམིགས་པ་གང་དང་གང་ལ་སྔོན་གྱི་སྤྱོད་པ་གང་དང་གང་གིས་དེ་བཞིན་གཤེགས་པ་མཐོང་
བར་འདོད་པ་དང༌། རྣམ་པར་འཕྲུལ་པ་གང་དང་གང་གི་དོན་དང༌། སེམས་ཅན་འདུལ་བ་གང་དང་གང་གི་དོན་དུ་དེ་བཞིན་གཤེགས་པ་གང་དང་གང་མཐོང་བར་འདོད་པའི་དེ་
བཞིན་གཤེགས་པ་དེ་དང་དེ་དག་ཀྱང་མཐོང་སྟེ། དེ་བཞིན་གཤེགས་པ་དེ་དག་ཀྱང་འདིར་གཤེགས་པ་མ་ཡིན། བདག་ཀྱང་དེར་ཕྱིན་པ་མ་ཡིན་ནོ། །རིགས་ཀྱི་བུ། དེ་ལྟར་

45-1-129b

ཁོ་བོས་དེ་བཞིན་གཤེགས་པ་རྣམས་ག་ལས་ཀྱང་བྱོན་པ་མེད་པར་ཤེས་ལ། རང་གི་ལུས་ཀྱང་གར་ཡང་འགྲོ་བ་མེད་པར་ཤེས་པ་དང༌། དེ་བཞིན་གཤེགས་པ་རྣམས་རྣམ་
པར་དམིགས་པ་ཡང་རྨི་ལམ་ལྟ་བུར་ཤེས་ལ། རང་གི་སེམས་རྣམ་པར་དམིགས་པ་ཡང་རྨི་ལམ་དང་འདྲ་བར་རྒྱུ་བར་ཤེས་པ་དང༌། དེ་བཞིན་གཤེགས་པ་རྣམས་རྣམ་པར་
དམིགས་པ་ཡང་གཟུགས་བརྙན་ལྟ་བུར་ཤེས་ལ། རང་གི་སེམས་རྣམ་པར་དམིགས་པ་ཡང་ཆུའི་སྣོད་གསལ་བ་ལྟ་བུར་ཤེས་པ་དང༌། དེ་བཞིན་གཤེགས་པ་རྣམས་རྣམ་
པར་དམིགས་པ་ཡང་སྒྱུ་མས་བྱས་པའི་གཟུགས་བརྙན་ལྟ་བུར་ཤེས་ལ། རང་གི་སེམས་རྣམ་པར་དམིགས་པ་ཡང་སྒྱུ་མ་ལྟ་བུར་ཤེས་པ་དང༌། དེ་བཞིན་གཤེགས་པའི་གསུང་
ཡང་སྒྲ་བརྙན་རིའི་བྲག་ཅ་ལྟ་བུར་བརྗོད་པར་ཤེས་ལ། རང་གི་སེམས་རྣམ་པར་དམིགས་པ་ཡང་སྒྲ་བརྙན་ལྟ་བུར་ཤེས་པས། བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་
ཐམས་ཅད་ནི། རང་གི་སེམས་ཀྱི་བྱིན་གྱི་རླབས་ལས་འབྱུང་ངོ་ཞེས་བྱ་བར་རྗེས་སུ་རྟོགས་ཤིང་ཁོང་དུ་ཆུད་དོ། །སངས་རྒྱས་ཀྱི་ཞིང་ཡོངས་སུ་དག་པ་ཐམས་ཅད་ཀྱང་རང་གི་སེམས་
ཀྱི་བྱིན་གྱི་རླབས་སོ། །བྱང་ཆུབ་སེམས་དཔའི་སྤྱོད་པ་ཡང་རང་གི་སེམས་ཀྱི་བྱིན་གྱི་རླབས་སོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བ་ཡང་རང་གི་སེམས་ཀྱི་

45-1-130a

བྱིན་གྱི་རླབས་སོ། །བྱང་ཆུབ་སེམས་དཔའི་སྨོན་ལམ་མངོན་པར་བསྒྲུབས་པ་ཡང་རང་གི་སེམས་ཀྱི་བྱིན་གྱི་རླབས་སོ། །ཐམས་ཅད་མཁྱེན་པ་ཉིད་
ཀྱི་གྲོང་ཁྱེར་དུ་ཕྱིན་པར་བྱ་བ་ཡང་རང་གི་སེམས་ཀྱི་བྱིན་གྱི་རླབས་སོ། །རྣམ་པར་ཐར་པ་བསམ་གྱིས་མི་ཁྱབ་པས་རྣམ་པར་རྩེ་བ་ཡང་རང་གི་སེམས་ཀྱི་བྱིན་གྱི་རླབས་སོ། །
སངས་རྒྱས་ཀྱི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་ཡང་རང་གི་སེམས་ཀྱི་བྱིན་གྱི་རླབས་སོ། །ཆོས་ཀྱི་དབྱིངས་ཀུན་ནས་འདུས་པར་ཁྱུ་མཆོག་གི་མཐུ་འབྱུང་ཞིང༌།
རྣམ་པར་འཕྲུལ་པ་ཡང་རང་གི་སེམས་ཀྱི་བྱིན་གྱི་རླབས་སོ། །བསྐལ་པ་ཐམས་ཅད་ཤིན་ཏུ་ཕྲ་བར་བསྡུ་བའི་ཡེ་ཤེས་ཀྱང་རང་གི་སེམས་ཀྱི་བྱིན་གྱི་རླབས་སོ། །ཞེས་བྱ་བར་
ཁོང་དུ་ཆུད་ཅིང་རྗེས་སུ་རྟོགས་སོ། །རིགས་ཀྱི་བུ། དེ་ལ་ཁོ་བོ་འདི་སྙམ་དུ་སེམས་ཏེ། དགེ་བའི་རྩ་བ་ཐམས་ཅད་ཀྱིས་ནི་རང་གི་སེམས་ཉིད་ཉེ་བར་བརྟན་པར་བྱའོ།།
ཆོས་ཀྱི་སྤྲིན་གྱིས་ནི་རང་གི་སེམས་ཉིད་ཡོངས་སུ་བརླན་པར་བྱའོ། །སྒྲིབ་པའི་ཆོས་རྣམས་ལས་ནི་རང་གི་སེམས་ཉིད་ཡོངས་སུ་སྦྱང་བར་བྱའོ། །བརྩོན་འགྲུས་ཀྱིས་ནི་རང་གི་
སེམས་ཉིད་བརྟན་པར་བྱའོ། །བཟོད་པས་ནི་རང་གི་སེམས་ཉིད་མཉམ་པར་བྱའོ། །ཡེ་ཤེས་ཁོང་དུ་ཆུད་པར་བྱ་བ་ལ་ནི་རང་གི་སེམས་ཉིད་གཞོལ་བར་བྱའོ། །ཤེས་རབ་ཀྱིས་

45-1-130b

ནི་རང་གི་སེམས་ཉིད་ཡོངས་སུ་སྦྱང་བར་བྱའོ། །དབང་རྣམས་ལ་ནི་རང་གི་སེམས་ཉིད་མངོན་པར་བསྒྲུབ་པར་བྱའོ། །སངས་རྒྱས་དང་མཉམ་པ་ཉིད་ལ་ནི་རང་གི་སེམས་ཉིད་རྒྱས་
པར་བྱའོ། །དེ་བཞིན་གཤེགས་པའི་སྟོབས་བཅུས་ནི་རང་གི་སེམས་ཉིད་སྣང་བར་བྱའོ་སྙམ་མོ། །རིགས་ཀྱི་བུ། ཁོ་བོ་ནི་དེ་བཞིན་གཤེགས་པའི་རྣམ་པར་ཐར་པ་ཐོགས་པ་མེད་
པའི་རྒྱན་འདི་ཤེས་ཏེ། བླངས་ཤིང་ཡོངས་སུ་འཛིན་པར་ཟད་ན། ཁོ་བོས་བྱང་ཆུབ་སེམས་དཔའི་ཆགས་པ་མེད་པའི་སེམས་དང་ལྡན་པ། ཆགས་པ་མེད་པ་རྣམ་པར་སྤྱོད་པའི་
སྤྱོད་ཡུལ་དང་ལྡན་པ། ད་ལྟར་བྱུང་བའི་སངས་རྒྱས་ཐམས་ཅད་མངོན་སུམ་དུ་བཞུགས་པའི་ཏིང་ངེ་འཛིན་རབ་ཏུ་ཐོབ་པ། མྱ་ངན་ལས་འདའ་བ་མེད་པའི་མཐའ་ལ་གནས་པའི་རྫོགས་
པའི་བྱང་ཆུབ་ཀྱི་སྒོའི་ཏིང་ངེ་འཛིན་རབ་ཏུ་ཐོབ་པ། དུས་གསུམ་མཉམ་པ་ཉིད་དུ་གྱུར་པ། གཞི་ཀུན་ནས་ཕྱེད་པའི་ཏིང་ངེ་འཛིན་གྱི་སྤྱོད་ཡུལ་གྱི་ཚུལ་ཤེས་པ། སངས་རྒྱས་ཀྱི་ཞིང་ཐམས་
ཅད་དུ་ལུས་རྣམ་པར་བཀྲམ་པ། སངས་རྒྱས་ཀྱི་ཡུལ་ཐ་མི་དད་པ་ལ་རྣམ་པར་སྤྱོད་པ། ཕྱོགས་ཐམས་ཅད་དུ་མངོན་པར་ཕྱོགས་པའི་སྤྱོད་ཡུལ་དང་ལྡན་པ། ཕྱིན་ཕྱོགས་མེད་པའི་ཡེ་ཤེས་
ཀྱི་དཀྱིལ་འཁོར་གྱིས་རྣམ་པར་ལྟ་བ་དེ་དག་གི་ལུས་ལ་འཇིག་རྟེན་གྱི་ཁམས་ཐམས་ཅད་འཇིག་ཅིང་འདུ་བར་སྣང་ཡང༌། དེ་དག་ལ་བདག་དང་འཇིག་རྟེན་གྱི་ཁམས་སུ་གཉིས་ཀྱི་འདུ་ཤེས་

45-1-131a

མེད་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ཀྱི་འཛམ་བུའི་གླིང་
གི་མགོ་འགེབས་པས་རྒྱས་པར་འགེངས་པ་ཞེས་བྱ་བ་ཡོད་དེ། དེ་ན་དགེ་སློང་རྒྱ་མཚོའི་རྒྱལ་མཚན་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་
དཔས་བྱང་ཆུབ་སེམས་དཔའ་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས་ཚོང་དཔོན་བཏང་བརྗོད་ཀྱི་རྐང་
པ་གཉིས་ལ་སྤྱི་བོས་ཕྱག་འཚལ་ཏེ། ཚོང་དཔོན་བཏང་བརྗོད་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། ཚོང་དཔོན་
བཏང་བརྗོད་ཀྱི་ཡོན་ཏན་གྲངས་མེད་པ་ལ་སྙན་པར་བརྗོད་དེ་བརྟག་པ་དང༌། མོས་པར་བྱ་བ་དང༌། མི་བཏང་བར་བྱ་བ་སེམས་ཤིང་དུ་སྟེ། སྨྲེ་སྔགས་བཏོན་ནས། དགེ་བའི་
བཤེས་གཉེན་སྡུག་པར་སེམས་ཤིང་དགེ་བའི་བཤེས་གཉེན་གྱི་རྗེས་སུ་འབྲང་བ་དང༌། དགེ་བའི་བཤེས་གཉེན་ལ་བསྙེན་བཀུར་བར་མོས་པ་དང༌། དགེ་བའི་བཤེས་
གཉེན་གྱིས་བསྒོ་བ་དང་མི་འགལ་བར་བྱེད་པ་དང༌། ཐམས་ཅད་མཁྱེན་པ་ཉིད་དགེ་བའི་བཤེས་གཉེན་ལ་རག་ལུས་པར་རྗེས་སུ་ལྟ་བ་དང༌། དགེ་བའི་བཤེས་གཉེན་

45-1-131b

ལ་རྗེས་སུ་བསམ་པ་དང༌། དགེ་བའི་བཤེས་གཉེན་ལ་གཡོ་སྒྱུ་མེད་པར་སྤྱོད་པ་དང༌། དགེ་བའི་བཤེས་གཉེན་གྱི་སེམས་ཀྱི་དབང་དུ་འགྲོ་བར་བྱ་བ་དང་ལྡན་པས་དགེ་བའི་བཤེས་
གཉེན་རྣམས་གནོད་པ་ཐམས་ཅད་ཡོངས་སུ་སྤོང་བར་བྱེད་པས་མ་ཙམ་དུ་སེམས། དགེ་བའི་རྩ་བ་ཐམས་ཅད་ཡོངས་སུ་བསྐྱེད་པས་ཕ་ཙམ་དུ་སེམས་ཤིང༌། ཚོང་དཔོན་བཏང་བརྗོད་
ཀྱི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། ཚོང་དཔོན་བཏང་བརྗོད་ཀྱིས་བསྟན་པ་དེ་ལ་རྗེས་སུ་སེམས་ཤིང༌། ཚོང་དཔོན་བཏང་བརྗོད་ཀྱི་གདམས་ངག་ལ་ནན་ཏན་དུ་
བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པ་བསམ་གྱིས་མི་ཁྱབ་པའི་རྗེས་སུ་འབྲང་བར་བྱ་བ་དང༌། བྱང་ཆུབ་སེམས་དཔའི་ཡེ་ཤེས་སྣང་བ་བསམ་གྱིས་མི་ཁྱབ་པ་རྗེས་
སུ་དྲན་པར་བྱ་བ་དང༌། ཆོས་ཀྱི་དབྱིངས་ལ་འཇུག་ཅིང་འབབ་པ་བསམ་གྱིས་མི་ཁྱབ་པ་ཁོང་དུ་ཆུད་པར་བྱ་བ་དང༌། བྱང་ཆུབ་སེམས་དཔའ་རྣམས་ཀྱི་ཡོངས་སུ་འདུ་བར་བྱ་བའི་
ཚུལ་བསམ་གྱིས་མི་ཁྱབ་པ་ལ་འཇུག་པར་བྱ་བ་དང༌། དེ་བཞིན་གཤེགས་པའི་རྣམ་པར་འཕྲུལ་པ་བསམ་གྱིས་མི་ཁྱབ་པ་རྗེས་སུ་བལྟ་བར་བྱ་བ་དང༌། སངས་རྒྱས་ཀྱི་ཞིང་ཡོངས་སུ་
བསྡུ་བ་བསམ་གྱིས་མི་ཁྱབ་པ་ལ་མོས་པར་བྱ་བ་དང༌། སངས་རྒྱས་ཀྱི་བྱིན་གྱི་རླབས་ཀྱི་རྒྱན་རྗེས་སུ་སྦྱང་བ་དང༌། བྱང་ཆུབ་སེམས་དཔའི་ཏིང་ངེ་འཛིན་དང༌། རྣམ་པར་ཐར་པའི་རྣམ་པར་

45-1-132a

དགོད་པ་དང༌། ཁྱུ་མཆོག་གི་མཐུ་ཕྱུང་བ་བསམ་གྱིས་མི་ཁྱབ་པ་ལ་ཡོངས་སུ་བརྟག་པ་དང༌། འཇིག་རྟེན་གྱི་ཁམས་ཐ་དད་པ་ལ་བསྒྲིབས་པ་མེད་པ་
བསམ་གྱིས་མི་ཁྱབ་པ་ལ་འཇུག་པ་དང༌། བྱང་ཆུབ་སེམས་དཔའི་ལས་ལ་བསམ་པ་ཤིན་ཏུ་བརྟན་པ་དེ་ལ་ནན་ཏན་དུ་བྱ་བ་དང༌། བྱང་ཆུབ་སེམས་དཔའི་ལས་དང་སྨོན་ལམ་
གྱི་རྒྱུད་བསམ་གྱིས་མི་ཁྱབ་པ་དེའི་རྗེས་སུ་སྤྱོད་ཅིང༌། མཐར་གྱིས་འཛམ་བུ་གླིང་གི་མགོ་འགེབས་པས་རྒྱས་པར་འགེངས་པ་ཞེས་བྱ་བ་གང་ན་བ་དེར་ཕྱིན་ནས། དགེ་སློང་རྒྱ་
མཚོའི་རྒྱལ་མཚན་ཚོལ་ཚོལ་བ་ལས། འཆག་པའི་གནས་ཤིག་གི་འཆག་སའི་མཐར་འདུག་སྟེ། ཏིང་ངེ་འཛིན་ལ་སྙོམས་པར་བཞག་ནས། དབུགས་ཕྱི་ནང་དུ་རྒྱུ་བ་མེད་
ཅིང་མི་གཡོ་ལ། བྱེད་པ་མེད་ཅིང་ལུས་དྲང་པོར་བསྲང་སྟེ། དྲན་པ་མངོན་དུ་བྱས་ནས། ཏིང་ངེ་འཛིན་གྱི་རྣམ་པར་འཕྲུལ་པ་བསམ་གྱིས་མི་ཁྱབ་པས་རྣམ་པར་འཕྲུལ་ཞིང༌།
གཡས་གཡོན་དང༌། སྟེང་ལོགས་སུ་ལུས་མཐའ་ཡས་ལ། ཚད་མེད་ཅིང་བསམ་གྱིས་མི་ཁྱབ་པ། སྤྱི་གཙུག་བལྟར་མི་མཐོང་བ། ཁ་དོག་དུ་མའི་ལུས་དང་ལྡན་པ་སེམས་ཀྱི་སྐད་
ཅིག་རེ་རེ་ལ་ཁ་དོག་རྣམ་པ་ཐ་དད་པ་ཚད་མེད་པ་ཡོངས་སུ་སྟོན་པ་དེ། དེ་དེ་ལྟར་མཉམ་པར་བཞག་ཅིང་ཟབ་ལ་ཞི་བ་སྟེ། གཡོ་བ་མེད་ཅིང་དམིགས་པ་མེད་ལ། དགའ་བས་ལུས་

45-1-132b

མཐོ་བར་གྱུར་པ་དེའི་བ་སྤུའི་སྒོ་ཐམས་ཅད་ནས། བྱང་ཆུབ་སེམས་དཔའི་རྣམ་པར་ཐར་པས་རྣམ་པར་འཕྲུལ་པ་བསམ་གྱིས་མི་ཁྱབ་པ་རབ་ཏུ་འགྱེད་པར་བྱེད་ཅིང་འདུག་པ་མཐོང་ངོ༌། །
རྣམ་པར་ཐར་པས་རྣམ་པར་འཕྲུལ་པ་དེའི་མཐུས། སེམས་ཀྱི་སྐད་ཅིག་རེ་རེ་ལ་སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། དེ་བཞིན་གཤེགས་པ་ཐམས་ཅད་ཀྱི་མཆོད་པ་སྦྱང་
བ་དང༌། སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་བྱ་བ་དང༌། སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་རྣམ་པར་བཟློག་པ་དང༌། ངན་སོང་གི་ལམ་ཐམས་ཅད་ཡོངས་སུ་
བཅད་པ་དང༌། སེམས་ཅན་ཐམས་ཅད་ཀྱི་བདེ་བའི་ལམ་གྱི་སྒོ་དབྱེ་བ་དང༌། སེམས་ཅན་ཐམས་ཅད་ཀྱི་ཉོན་མོངས་པའི་གདུང་བ་རབ་ཏུ་ཞི་བར་བྱ་བ་དང༌། སེམས་ཅན་ཐམས་ཅད་ཀྱི་མི་
ཤེས་པའི་སྒྲིབ་པ་རྣམ་པར་གཏོར་བ་དང༌། སེམས་ཅན་ཐམས་ཅད་མཁྱེན་པ་ཉིད་ལ་དགོད་པའི་ཕྱིར། རྣམ་པར་འཕྲུལ་པའི་བྱེ་བྲག་རྣམ་པ་སྣ་ཚོགས་མཐའ་ཡས་པས་ཆོས་ཀྱི་དབྱིངས་
ཐམས་ཅད་རྒྱས་པར་འགེངས་ཤིང༌། དེའི་རྐང་པའི་མཐིལ་གཉིས་ནས། ཚོང་དཔོན་གྱི་ཚོགས་བཀུར་སྟི་དང༌། རིམ་གྲོ་སྣ་ཚོགས་བྱེད་པ། འཇིག་རྟེན་གྱི་ཁམས་ཐམས་ཅད་དུ་གཏོགས་
པའི་ཚོང་དཔོན་དང་འདྲ་བའི་གཟུགས་དང་ལྡན་པ། ལྷག་པའི་ཡུལ་ལ་སྤྱོད་པ། རྒྱན་སྣ་ཚོགས་ཀྱིས་ལུས་ཤིན་ཏུ་ཀླུབས་པ། ཐོར་ཚུགས་དང༌། གཙུག་གི་རིན་པོ་ཆེ་དང༌། ཅོད་པན་སྣ་ཚོགས་

45-1-133a

ཐོགས་པ། སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད། བྱིས་པ་བྱེ་བ་འཕྱེས་པའི་འཁོར་དང་ལྡན་པར་འབྱུང་བ་མཐོང་ངོ༌། །བྲམ་ཟེ་
དང་༑ ཁྱིམ་བདག་མང་པོ་བཟའ་བཏུང་རྣམ་པ་མང་པོ་དང༌། རོའི་ཡན་ལག་སྣ་ཚོགས་སུ་སྦྱར་བ་ཐམས་ཅད་དང༌། རྒྱན་ཐམས་ཅད་དང༌། གོས་ཐམས་ཅད་དང༌། མེ་ཏོག་ཐམས་
ཅད་དང༌། ཕྲེང་བ་ཐམས་ཅད་དང༌། སྤོས་ཐམས་ཅད་དང༌། བྱུག་པ་ཐམས་ཅད་དང༌། འདོད་པའི་ཡོ་བྱད་ཐམས་ཅད་དང༌། རིན་པོ་ཆེ་ཐམས་ཅད་དང༌། གནས་ཐམས་ཅད་
དང་༑ སྣོད་རྣམ་པ་སྣ་ཚོགས་ཐམས་ཅད་དང༌། ཡོ་བྱད་རྣམ་པ་སྣ་ཚོགས་ཐམས་ཅད་ཀྱིས་སེམས་ཅན་དབུལ་པོ་རྣམས་ཡོངས་སུ་སྡུད་ཅིང༌། འགྲོ་བ་སྡུག་བསྔལ་བ་རྣམས་
དབུགས་དབྱུང་བ་དང༌། སེམས་ཅན་གྱི་སེམས་ཚིམ་པར་བྱ་བ་དང༌། སེམས་ཅན་གྱི་བསམ་པ་རྣམ་པར་དག་པར་བྱ་བ་དང༌། སེམས་ཅན་རྣམས་བྱང་ཆུབ་ཏུ་ཡོངས་སུ་སྨིན་
པར་བྱེད་ཅིང༌། ཕྱོགས་བཅུ་བཀང་སྟེ་འདོང་བ་མཐོང་ངོ༌། །པུས་མོའི་ལྷ་ང་གཉིས་ནས་རྒྱལ་རིགས་མཁས་པའི་གཟུགས་དང༌། བྲམ་ཟེ་མཁས་པའི་གཟུགས་དང༌། འཇིག་
རྟེན་ན་མཁས་པའི་གཟུགས་དང༌། བཟོ་སྣ་ཚོགས་ལ་མཁས་པའི་གཟུགས་དང༌། མིའི་འགྲོ་བའི་རྒྱུད་ན་མཁས་པའི་གཟུགས་དང༌། འཇིག་རྟེན་པ་དང༌། འཇིག་རྟེན་

45-1-133b

ལས་འདས་པའི་ལས་ཀྱི་ཚུལ་དང༌། རྒྱུས་ལ་གསལ་ཞིང་མཁས་པའི་གཟུགས་དང༌། འཇིག་རྟེན་གྱི་སློབ་དཔོན་དུ་བྱ་བར་མཁས་པའི་གཟུགས་ཆ་བྱད་རྣམ་པ་དུ་མ་དང་ལྡན་པ།
དབྱིབས་དང་རྒྱན་རྣམ་པ་དུ་མ་དང་ལྡན་པ། ཡིད་དུ་འོང་བའི་ཚིག་མང་པོ་བརྗོད་པས་ཡི་མི་བདེ་བའི་སེམས་ཅན་རབ་ཏུ་དགའ་བར་བྱེད་ཅིང༌། ཆོས་ཀྱི་ནོར་གྱིས་དབུལ་བའི་སེམས་
ཅན་རྣམས་ལ་ཕན་གདགས་པ་དང༌། སྡུག་བསྔལ་བའི་སེམས་ཅན་རྣམས་བདེ་བར་བྱ་བ་དང༌། ལོག་པར་ལྷུང་བའི་སེམས་ཅན་རྣམས་མངོན་པར་གདོན་པ་དང༌། ཐེག་པའི་གྲུ་
ལ་ཉམ་ཉེས་སུ་གྱུར་པའི་སེམས་ཅན་རྣམས་དབུགས་དབྱུང་བ་དང༌། འཇིགས་པའི་སེམས་ཅན་རྣམས་ཡོངས་སུ་བསྐྱབ་པ་དང༌། དགེ་བའི་རྩ་བའི་སྒྲ་ཀུན་ཏུ་གྲག་པར་བྱ་བ་དང༌།
སྡིག་པ་ལས་བཟློག་པའི་སྒྲ་ཡོངས་སུ་བསྒྲགས་པ་དང༌། དགེ་བའི་ཆོས་ཡང་དག་པར་བླངས་པ་ལ་སེམས་ཅན་གཟུད་པ་དང༌། དོན་སྤྱད་པ་ལ་སེམས་ཅན་དགོད་པ་དང༌། དགའ་
བའི་ཤུགས་ཡོངས་སུ་བསྐྱེད་པ་དང༌། སྙན་པར་སྨྲ་བའི་བསྡུ་བའི་དངོས་པོ་ཡོངས་སུ་བརྗོད་པ་དང༌། འཇིག་རྟེན་ལ་དོན་མཐུན་པར་བསྒྲུབ་པ་སྟོན་པར་བྱེད་ཅིང༌། ཕྱོགས་བཅུ་རྒྱས་པར་
བཀང་སྟེ་འདོང་བ་མཐོང་ངོ༌། །ལྟེ་བའི་དཀྱིལ་འཁོར་ནས་དྲང་སྲོང་མང་པོ་འགྲོ་བ་ཐམས་ཅད་ཀྱི་ལུས་དབྱིབས་སུ་འཁོད་པ། པགས་པ་དང༌། ཤུན་པའི་གོས་གྱོན་པ། རིལ་བ་ཐོགས་

45-1-134a

པ༑ གཟུགས་དང༌། ཆ་བྱད་དང༌། དབྱིབས་སྣ་ཚོགས་ཅན། སྤྱོད་ལམ་རབ་ཏུ་ཞི་བ་དག་བྱུང་ནས། སྟེང་གི་བར་སྣང་ལས་སངས་རྒྱས་ཀྱི་ཡོན་ཏན་
རྗོད་པར་བྱེད་ཅིང༌། ཆོས་ཀྱི་སྒྲ་ཡོངས་སུ་བསྒྲག་པ་དང༌། སངས་རྒྱས་ཀྱི་སྒྲ་བརྗོད་པ་དང༌། བྱང་ཆུབ་སེམས་དཔའི་དགེ་འདུན་ཡོངས་སུ་བསྟན་པ་དང༌། ཚངས་པའི་སྤྱོད་པ་ཡོངས་
སུ་བརྗོད་པ་དང༌། དབང་པོ་དབེན་པ་ལ་སེམས་ཅན་དགོད་པ་དང༌། རང་བཞིན་མེད་པའི་དོན་རབ་ཏུ་བརྟག་པ་དང༌། ཡེ་ཤེས་ཀྱི་དོན་ལ་འཇིག་རྟེན་རབ་ཏུ་དགོད་པ་དང༌། འཇིག་
རྟེན་གྱི་གཙུག་ལག་གི་རྣམ་པ་ཡོངས་སུ་བརྗོད་པ་དང༌། ཐམས་ཅད་མཁྱེན་པའི་ཡེ་ཤེས་ཀྱིས་འབྱུང་བའི་ལམ་གྱི་ཚུལ་རབ་ཏུ་བསྟན་པ་དང༌། མཐར་གྱིས་བྱ་བའི་ལས་ལ་
སེམས་ཅན་རབ་ཏུ་དགོད་པ་བྱེད་ཅིང༌། ཕྱོགས་བཅུ་བཀང་སྟེ་འདོང་བ་མཐོང་ངོ༌། །རྩིབ་ལོགས་གཉིས་ནས་ཀླུའི་བུ་མོ་འཇིག་རྟེན་རྒྱུ་བ་ཐམས་ཅད་ཀྱི་གྲངས་དང་མཉམ་པ།
ལུས་ཀྱི་དབྱིབས་བསམ་གྱི་མི་ཁྱབ་པ་དུ་མ་དང་ལྡན་པ་བྱུང་སྟེ། ཀླུའི་རྣམ་པར་འཕྲུལ་པ་བསམ་གྱིས་མི་ཁྱབ་པ་ཡོངས་སུ་བསྟན་པ་དང༌། སྤོས་ཀྱི་སྤྲིན་གྱི་རྒྱན་བསམ་གྱིས་མི་
ཁྱབ་པ་ནམ་མཁའི་དབྱིངས་ལ་བྱིན་གྱིས་བརླབ་པ་དང༌། མེ་ཏོག་གི་སྤྲིན་གྱི་རྒྱན་བསམ་གྱིས་མི་ཁྱབ་པས་ནམ་མཁའི་དབྱིངས་ཐམས་ཅད་བརྒྱན་པ་དང༌། ཕྲེང་བའི་སྤྲིན་

45-1-134b

བསམ་གྱིས་མི་ཁྱབ་པའི་རྒྱན་གྱིས་ནམ་མཁའི་དབྱིངས་ཐམས་ཅད་རྣམ་པར་ཀླུབས་པ་དང༌། རིན་པོ་ཆེའི་གདུགས་ཀྱི་སྤྲིན་བསམ་གྱིས་མི་ཁྱབ་པའི་རྒྱན་གྱིས་ཆོས་ཀྱི་དབྱིངས་ཐམས་ཅད་
ཡོངས་སུ་ཁེབས་པར་བྱ་བ་དང༌། རིན་པོ་ཆེའི་རྒྱལ་མཚན་གྱི་སྤྲིན་བསམ་གྱིས་མི་ཁྱབ་པའི་རྒྱན་དང༌། རིན་པོ་ཆེའི་ལྷའི་བ་དན་གྱི་སྤྲིན་བསམ་གྱིས་མི་ཁྱབ་པའི་རྒྱན་དང༌། རིན་པོ་ཆེའི་
ཕྱང་ཕྲུལ་སྣ་ཚོགས་ཀྱི་སྤྲིན་དང༌། ཆར་བསམ་གྱིས་མི་ཁྱབ་པའི་རྒྱན་དང༌། ནོར་བུ་རིན་པོ་ཆེ་དམ་པའི་སྤྲིན་གྱི་ཆར་འབབ་པ་བསམ་གྱིས་མི་ཁྱབ་པའི་རྒྱན་དང༌། རིན་པོ་ཆེའི་སེ་མོ་དོ་སྣ་ཚོགས་
དང༌། མེ་ཏོག་གི་སྤྲིན་གྱི་ཆར་བསམ་གྱིས་མི་ཁྱབ་པའི་རྒྱན་དང༌། རིན་པོ་ཆེའི་ཁྲི་ལ་སྐྱིལ་མོ་ཀྲུང་དུ་འཁོད་པའི་བྱང་ཆུབ་སེམས་དཔའ་སངས་རྒྱས་ཀྱི་ཆོས་ཀྱི་སྤྲིན་གྱི་ཆར་བསམ་གྱིས་
མི་ཁྱབ་པ་འབེབས་པའི་རྒྱན་དང༌། ལྷ་རྫས་ཀྱི་རིན་པོ་ཆེའི་རྒྱན་སྣ་ཚོགས་དང་ལྡན་པའི་ལྷའི་བུ་མོ་མང་པོ་ཆོས་ཀྱི་གླུ་སྙན་པའི་སྒྲ་དབྱངས་ཀྱི་སྤྲིན་གྱི་ཆར་འབེབས་པ་བསམ་གྱིས་མི་
ཁྱབ་པ་དང༌། རིན་པོ་ཆེའི་པདྨོ་ཟེ་བ་མཐོ་བ། མུ་ཏིག་གི་དྲ་བས་བརྒྱན་པ། རིན་པོ་ཆེའི་རྒྱལ་པོ་ཐམས་ཅད་ཀྱི་འབྲུའི་སྤྲིན་གྱི་ཆར་རྣམ་པར་འཐོར་བ་བསམ་གྱིས་མི་ཁྱབ་པའི་རྒྱན་
དང༌། རིན་པོ་ཆེའི་ཅོད་པན་གྱི་སྤྲིན་ནོར་བུ་རིན་པོ་ཆེ་ཐམས་ཅད་ཀྱིས་རབ་ཏུ་བརྒྱན་པ། འོད་ཟེར་གྱི་སྤྲིན་མཐའ་ཡས་པའི་ཆར་འབེབས་པ་བསམ་གྱིས་མི་ཁྱབ་པའི་རྒྱན་དང༌། ལྷའི་

45-1-135a

ལུས་ཀྱི་སྤྲིན་གྱི་མེ་ཏོག་དང༌། ཕྲེང་བ་དང༌། གདུགས་དང༌། རྒྱལ་མཚན་དང༌། ལྷའི་བ་དན་བསམ་གྱིས་མི་ཁྱབ་པའི་རྒྱན་དང༌། ལྷའི་བུ་མོ་མང་པོའི་
ལུས་ཀྱི་སྤྲིན་ཐལ་མོ་སྦྱར་ཏེ། གསེར་གྱི་མེ་ཏོག་སྙིམ་པས་འཐོར་བ། དེ་བཞིན་གཤེགས་པ་ལ་ཡོན་ཏན་དང་ལེགས་པ་ཐམས་ཅད་དུ་བསྟོད་པའི་སྤྲིན་གྱི་འབྲུག་སྒྲ་འབྱིན་
ཅིང་ཆར་འབེབས་པ་བསམ་གྱིས་མི་ཁྱབ་པའི་རྒྱན། ནམ་མཁའི་དབྱིངས་ལ་བྱིན་གྱིས་རློབ་ཅིང༌། སྤོས་ཀྱི་ཕུང་པོའི་སྤྲིན་རིན་པོ་ཆེ་ཐམས་ཅད་ཀྱི་ཁ་དོག་ཏུ་འདུག་པ་དང༌། བདུག་
སྤོས་ཀྱི་ན་བུན་དང༌། སྤྲིན་ཤིན་ཏུ་རྒྱ་ཆེ་བས་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་མངོན་པར་ཁེབས་པར་བྱ་བ་དང༌། འཇིག་རྟེན་གྱི་ཁམས་འབྱམས་ཀླས་
པ་ཐམས་ཅད་རབ་ཏུ་བརྒྱན་པ་དང༌། སེམས་ཅན་ཐམས་ཅད་རབ་ཏུ་དགའ་བར་བྱ་བ་དང༌། སངས་རྒྱས་ཐམས་ཅད་མཆོད་པས་སྐད་ཅིག་སྐད་ཅིག་ཏུ་ཆོས་ཀྱི་དབྱིངས་ཐམས་ཅད་
རྒྱས་པར་འགེངས་པ་ཚོང་དཔོན་གྱི་བུ་ནོར་བཟང་གིས་མཐོང་ངོ༌། །མཐོངས་ཀའི་དཔལ་གྱི་བེའུ་ནས་ལྷ་མ་ཡིན་གྱི་དབང་པོ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་
བྱུང་སྟེ། ལྷ་མ་ཡིན་གྱི་སྒྱུས་རྣམ་པར་འཕྲུལ་པ་བསམ་གྱིས་མི་ཁྱབ་པ་རབ་ཏུ་སྟོན་ཅིང༌། ཆུ་འཛིན་ཆེན་པོ་ཡོངས་སུ་བསྐྱབ་པ་དང༌། འཇིག་རྟེན་གྱི་ཁམས་བརྒྱ་སྟོང་རབ་ཏུ་བསྐྱོད་

45-1-135b

པ་དང༌། རིའི་རྒྱལ་པོ་ཆེན་པོ་ཐམས་ཅད་འཐབ་པར་བྱ་བ་དང༌། ལྷའི་གནས་ཐམས་ཅད་ཡོངས་སུ་བསྐྱོད་པ་དང༌། བདུད་ཀྱི་དཀྱིལ་འཁོར་ཐམས་ཅད་ཟིལ་གྱིས་མནན་པ་དང༌། བདུད་
ཀྱི་སྡེ་ཐམས་ཅད་རབ་ཏུ་གདུལ་བ་དང༌། ང་རྒྱལ་དང༌། རློམ་པ་དང༌། དྲེགས་པ་ཐམས་ཅད་རབ་ཏུ་གཞོམ་པ་དང༌། གནོད་པར་སེམས་པའི་སེམས་བཟློག་ཅིང་དགའ་བར་བྱ་བ་
དང༌། མཐོ་འཚམ་པའི་སེམས་ཕྱིར་བཟློག་པར་བྱ་བ་དང༌། སེམས་ཅན་རྣམས་ཀྱི་མི་དགེ་བའི་ཆོས་རབ་ཏུ་ཞི་བར་བྱ་བ་དང༌། ཉོན་མོངས་པའི་རི་རྣམ་པར་གཏོར་བར་བྱ་བ་དང༌།
ཉོན་མོངས་པའི་འཐབ་མོ་ཤིན་ཏུ་ཞི་བར་བྱ་བ་དང༌། ལྷ་མ་ཡིན་གྱི་སྒྱུས་རྣམ་པར་འཕྲུལ་པ་དང༌། རྣམ་པར་རྩེ་བ་སྣ་ཚོགས་ཀྱིས་སེམས་ཅན་རྣམས་སྐྱོ་བར་བྱ་བ་དང༌། སྡིག་པ་
ལས་གྱེན་དུ་བསྐྱོད་པ་དང༌། འཁོར་པས་འཇིགས་པར་བྱ་བ་དང༌། སྲིད་པའི་ལམ་གྱི་རྒྱུད་ཐམས་ཅད་ནས་གྱེན་དུ་བསྐྱོད་དེ། གནས་མེད་པ་ལ་རབ་ཏུ་གནས་པར་བྱ་བ་དང༌། བྱང་
ཆུབ་ཀྱི་སེམས་ལ་སེམས་ཅན་རྣམས་རབ་ཏུ་དགོད་པ་དང༌། བྱང་ཆུབ་སེམས་དཔའ་རྣམས་ཀྱི་བྱང་ཆུབ་སེམས་དཔའི་སྤྱོད་པ་རྣམ་པར་དག་པར་བྱ་བ་དང༌། བྱང་ཆུབ་སེམས་
དཔའ་རྣམས་ཕ་རོལ་ཏུ་ཕྱིན་པ་ལ་རབ་ཏུ་དགོད་པར་བྱ་བ་དང༌། བྱང་ཆུབ་སེམས་དཔའི་ས་ལ་རབ་ཏུ་གཟུད་པ་དང༌། བྱང་ཆུབ་སེམས་དཔའ་རྣམས་ཀྱི་སངས་རྒྱས་ཀྱི་ཆོས་ཀྱི་

45-1-136a

ཚུལ་སྣང་བ་ཡོངས་སུ་བསྐྱེད་པ་དང༌། ཆོས་ཀྱི་ཚུལ་རྣམ་པར་དགོད་པ་སྣ་ཚོགས་ཀྱིས་སེམས་ཀྱི་སྐད་ཅིག་རེ་རེ་ཞིང་ཆོས་ཀྱི་དབྱིངས་རྒྱས་པར་
འགེངས་པར་བྱེད་པ། ཚོང་དཔོན་གྱི་བུ་ནོར་བཟང་གིས་མཐོང་ངོ༌། །རྒྱབ་ཀྱི་གཞུང་ནས་ཉན་ཐོས་དང༌། རང་སངས་རྒྱས་མང་པོ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་
བ་སྙེད་བྱུང་ནས། ཉན་ཐོས་དང༌། རང་སངས་རྒྱས་ཀྱིས་འདུལ་བའི་སེམས་ཅན་བདག་ཏུ་མངོན་པར་ཞེན་པ་རྣམས་ལ་བདག་མེད་པ་དང༌། སེམས་ཅན་མེད་པ་ཡོངས་སུ་རྗོད་
པར་བྱེད་ཅིང༌། རྟག་པར་མངོན་པར་ཞེན་པ་རྣམས་ལ་འདུ་བྱེད་ཐམས་ཅད་མི་རྟག་པར་ཡོངས་སུ་བསྟན་པ་དང༌། འདོད་ཆགས་ཀྱི་སྤྱོད་པ་ཅན་རྣམས་ལ་མི་སྡུག་པ་དང༌། ཞེ་སྡང་
གི་སྤྱོད་པ་ཅན་རྣམས་ལ་བྱམས་པ་དང༌། གཏི་མུག་གི་སྤྱོད་པ་ཅན་རྣམས་ལ་རྐྱེན་ལས་འབྱུང་བའི་རྟེན་ཅིང་འབྲེལ་པར་འབྱུང་བ་བརྗོད་པ་དང༌། ཆ་མཉམ་པའི་སྤྱོད་པ་ཅན་རྣམས་ལ་
ཡེ་ཤེས་ཀྱི་ཡུལ་དང་ལྡན་པའི་ཆོས་ཀྱི་ཚུལ་མངོན་པར་བསྟན་པ་དང༌། ཡུལ་ལ་མངོན་པར་དགའ་བ་རྣམས་ལ་གནས་མེད་པ་རབ་ཏུ་བརྗོད་པ་དང༌། ཞི་བ་ལ་གནས་སུ་སེམས་པ་
རྣམས་ལ་སྨོན་ལམ་གྱི་ཁྱད་པར་གྱིས་སྤྲོ་བ་བསྐྱེད་པ་དང༌། ཕྱོགས་ཀྱི་རྒྱུད་དང་སྒོ་ཐམས་ཅད་དུ་ཆོས་ཀྱི་ཚུལ་རྒྱ་མཚོའི་རྒྱུད་དང་སྒོ་ཐམས་ཅད་སེམས་ཅན་ཐམས་ཅད་ཀྱི་དོན་དུ་

45-1-136b

རྗོད་པར་བྱེད་ཅིང་ཆོས་ཀྱི་དབྱིངས་རྒྱས་པར་འགེངས་པ། ཚོང་དཔོན་གྱི་བུ་ནོར་བཟང་གིས་མཐོང་ངོ༌། །ཕྲག་པའི་ལྷུན་གཉིས་ལས་གནོད་སྦྱིན་དང༌། སྲིན་པོའི་དབང་པོའི་དབྱིབས་
སྣ་ཚོགས་དང་ལྡན་ཞིང༌། ལུས་མི་སྡུག་པ་དང༌། ཁ་དོག་དང་ཆུ་ཞེང་སྣ་ཚོགས་ཅན། སྤྱོད་ལམ་གྱི་རྣམ་པ་སྣ་ཚོགས་དང་ལྡན་པ། བཞོན་པ་སྣ་ཚོགས་ལ་ཞོན་པ། འཁོར་སྣ་ཚོགས་
ཀྱིས་ཡོངས་སུ་བསྐོར་བ་སེམས་ཅན་གྱི་ཁམས་ཡོངས་སུ་བསྐྱང་བ་ལ་བརྩོན་པ། འོད་སྣ་ཚོགས་ཀྱིས་སྣང་བར་བྱ་བ་ལ་བརྩོན་པ། དབྱངས་སྣ་ཚོགས་རབ་ཏུ་སྒྲོག་པ། སངས་རྒྱས་ཀྱི་
ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས་ཐབས་མངོན་པར་བསྒྲུབ་པ་སྣ་ཚོགས་མ་འདྲེས་པས། ཕྱོགས་དང་ཕྱོགས་མཚམས་ཀུན་གྱི་ནམ་མཁའ་རྒྱས་པར་འགེངས་ཤིང༌།
དགེ་བའི་སྤྱོད་པ་ཐམས་ཅད་ཡོངས་སུ་བསྲུང་བ་དང༌། འཕགས་པའི་དཀྱིལ་འཁོར་ཐམས་ཅད་ཡོངས་སུ་བསྲུང་བ་དང༌། བྱང་ཆུབ་སེམས་དཔའ་ཐམས་ཅད་ཡོངས་སུ་གཟུང་བ་
དང༌། ལག་ན་རྡོ་རྗེའི་ལས་ཀྱིས་ཡང་དག་པར་སོང་བ་དང༌། ཡང་དག་པར་ཞུགས་པ་ཐམས་ཅད་ཡོངས་སུ་བསྲུང་བ་དང༌། སངས་རྒྱས་ཐམས་ཅད་ལ་མཆོད་པ་དང༌། རིམ་གྲོ་བྱ་བ་
དང༌། སེམས་ཅན་ལོག་པར་ལྷུང་བ་རྣམས་ཀྱི་ངན་སོང་གི་ལམ་གྱི་རྒྱུད་ཐམས་ཅད་རྣམ་པར་བཟློག་པ་དང༌། འཇིག་རྟེན་ཐམས་ཅད་ཀྱི་ནད་དང༌། གནོད་པ་དང༌། འཇིགས་པ་

45-1-137a

ཐམས་ཅད་ཞི་བར་བྱ་བའི་དོན་དུ་བརྩོན་པ། སེམས་ཅན་གྱི་དོན་བྱ་བས་འཇིག་རྟེན་ཡོངས་སུ་བསྐྱང་བ་ལ་བརྩོན་པ་རྣམས་བསོད་ནམས་དང་ཡེ་ཤེས་
ཀྱི་འཁོར་ལོ་ཡོངས་སུ་རྫོགས་པར་བྱ་བ་དང༌། ཆོས་ཀྱི་འཁོར་ལོའི་རྗེས་སུ་འབྲང་བར་བྱ་བ་དང༌། ཕས་ཀྱི་རྒོལ་བའི་འཁོར་ཚར་གཅོད་པར་བྱེད་ཅིང༌། ཆོས་ཀྱི་དབྱིངས་ཐམས་
ཅད་རྒྱས་པར་འགེངས་པར་བྱེད་པ། ཚོང་དཔོན་གྱི་བུ་ནོར་བཟང་གིས་མཐོང་ངོ༌། །མདུན་གྱི་ལྟོ་ནས་མིའམ་ཅིའི་དབང་པོ། སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་
ཕྲ་བ་སྙེད། མིའམ་ཅིའི་དབང་པོའི་བུ་མོའི་འཁོར་བརྒྱ་སྟོང་གྲངས་མེད་པ་ཅན་དང༌། དྲི་ཟའི་དབང་པོ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་དྲི་ཟའི་དབང་
པོའི་བུ་མོའི་འཁོར་བརྒྱ་སྟོང་གྲངས་མེད་པ་ཅན་དག་བྱུང་ནས་ལྷའི་རོལ་མོ་བརྒྱ་སྟོང་གྲངས་མེད་པའི་སྒྲ་སྙན་པ་དང༌། གླུའི་དབྱངས་ཀྱིས་ཆོས་ཀྱི་རང་བཞིན་དང་ལྡན་པའི་སངས་
རྒྱས་ཀྱི་བསྟོད་པ་རྗོད་པ་བྱེད་ཅིང༌། བྱང་ཆུབ་ཀྱི་སེམས་ཡོངས་སུ་བསྔགས་པ་དང༌། བྱང་ཆུབ་སེམས་དཔའི་སྤྱོད་པ་ཡོངས་སུ་བརྗོད་པ་དང༌། མངོན་པར་རྫོགས་པར་འཚང་
རྒྱ་བའི་སྒོ་ཐམས་ཅད་ལ་མངོན་པར་བསྟོད་པ་དང༌། ཆོས་ཀྱི་འཁོར་ལོའི་སྒོ་ཐམས་ཅད་དུ་འཇུག་པ་དང༌། རྣམ་པར་འཕྲུལ་པའི་སྒོ་ཐམས་ཅད་ལ་མངོན་པར་སྤྲོ་བར་བྱ་བ་དང༌།

45-1-137b

ཡོངས་སུ་མྱ་ངན་ལས་འདའ་བའི་སྒོ་ཐམས་ཅད་ཡོངས་སུ་བརྗོད་པ་དང༌། སངས་རྒྱས་ཀྱི་བསྟན་པའི་སྒོ་ཐམས་ཅད་ཡོངས་སུ་གཟུང་བ་དང༌། སེམས་ཅན་གྱི་སྒོ་ཐམས་ཅད་རབ་ཏུ་
དགའ་བར་བྱ་བ་དང༌། སངས་རྒྱས་ཀྱི་ཞིང་གི་སྒོ་ཐམས་ཅད་ཡོངས་སུ་དག་པར་བྱ་བ་དང༌། ཆོས་ཀྱི་སྒོ་ཐམས་ཅད་མངོན་པར་བསྟན་པར་བྱ་བ་དང༌། སྒྲིབ་པའི་སྒོ་ཐམས་ཅད་རྣམ་པར་
བཟློག་པར་བྱ་བ་དང༌། དགེ་བའི་རྩ་བའི་སྒོ་ཐམས་ཅད་ཡོངས་སུ་སྐྱེད་པ་བྱེད་ཅིང་ཆོས་ཀྱི་དབྱིངས་རྒྱས་པར་འགེངས་པ། ཚོང་དཔོན་གྱི་བུ་ནོར་བཟང་གིས་མཐོང་ངོ༌། །ཁའི་སྒོ་
ནས་འཁོར་ལོས་བསྒྱུར་བའི་རྒྱལ་པོ། རིན་པོ་ཆེ་བདུན་དང་ལྡན་ཞིང༌། སྟོབས་ཀྱི་ཡན་ལག་བཞིའི་ཚོགས་ཀྱི་འཁོར་དང་ལྡན་པ་བྱུང་ནས། སྦྱིན་པ་ཆེན་པོའི་འོད་ཟེར་གྱི་རྒྱན་རབ་
ཏུ་འགྱེད་ཅིང་རིན་པོ་ཆེའི་འབྱུང་གནས་ཐམས་ཅད་ཡོངས་སུ་གཏང་བ་དང༌། ནོར་བུ་རིན་པོ་ཆེའི་ཚོགས་ཐམས་ཅད་སྤྱིན་པ་དང༌། དབུལ་པོ་རྣམས་ནོར་དང་ལྡན་པར་བྱ་བ་དང༌། སྲོག་
གཅོད་པ་ལས་འཇིག་རྟེན་རྣམ་པར་བཟློག་པ་དང༌། བྱམས་པའི་སེམས་ལ་སེམས་ཅན་རབ་ཏུ་དགོད་པ་དང༌། མ་བྱིན་པར་ལེན་པ་དང་རབ་ཏུ་དབྲལ་བ་དང༌། རྒྱན་གྱིས་ཤིན་ཏུ་བརྒྱན་
པའི་བུ་མོ་བྱེ་བ་ཁྲག་ཁྲིག་བརྒྱ་སྟོང་ཡོངས་སུ་གཏང་བ་དང༌། འདོད་པས་ལོག་པར་གཡེམ་པ་ལས་རྣམ་པར་བཟློག་པ་དང༌། ཚངས་པའི་སྤྱོད་པ་ལ་རབ་ཏུ་དགོད་པ་དང༌། བརྫུན་དུ་སྨྲ་

45-1-138a

བ་ལས་རྣམ་པར་བཟློག་པ་དང༌། བསླུ་བ་མེད་པ་ལ་གཞོལ་བར་རབ་ཏུ་དགོད་པ་དང༌། ཕྲ་མའི་ཚིག་ལས་རྣམ་པར་བཟློག་པ་དང༌། གཞན་འདུམ་པར་
བརྩོན་པའི་ཚིག་རབ་ཏུ་བརྗོད་པ་དང༌། ཞེ་གཅོད་པའི་ཚིག་ལས་འཇིག་རྟེན་རྣམ་པར་བཟློག་པ་དང༌། འཇམ་ཞིང་ཡིད་དུ་འོང་བའི་ཚིག་རབ་ཏུ་བརྗོད་པ་དང༌། གནོད་པའི་ཆོས་
དང་ལྡན་པའི་བྱུང་རྒྱལ་དུ་སྨྲ་བ་ལས་སེམས་ཅན་རྣམ་པར་བཟློག་པ་དང༌། དོན་ཟབ་མོའི་ཚིག་རབ་ཏུ་དབྱེ་བ་གདོན་མི་ཟ་བ་ལས་ཡང་དག་པར་དགོད་པ་དང༌། ངག་གི་ཉེས་
པ་ཐམས་ཅད་ལས་འཇིག་རྟེན་རྣམ་པར་བཟློག་པ་དང༌། སྙིང་རྗེ་དང་ལྡན་པའི་ཚིག་རབ་ཏུ་བརྗོད་པར་བྱ་བ་དང༌། འཇིག་རྟེན་གྱི་སྙིང་གི་དྲི་མ་ཡོངས་སུ་སེལ་ཅིང༌། འདོད་པ་ཆུང་
བ་དང༌། ཆོག་ཤེས་པ་ལ་བརྩོན་པར་སེམས་ཅན་རབ་ཏུ་དགོད་པ་དང༌། ཆགས་སེམས་ལས་འཇིག་རྟེན་རྣམ་པར་བཟློག་པ་དང༌། གཞན་གྱི་སེམས་ཀྱི་རྒྱུད་དགའ་བར་བྱེད་པ་
ལ་རབ་ཏུ་དགོད་པ་དང༌། ལྟ་བའི་དྲ་བ་ཐམས་ཅད་ལས་འཇིག་རྟེན་རབ་ཏུ་གདོན་པ་དང༌། ཡིད་གཉིས་ཀྱི་ར་བ་ཐམས་ཅད་རྣམ་པར་གཏོར་བ་དང༌། ཐེ་ཚོམ་གྱི་སྤོ་ཐམས་ཅད་
རབ་ཏུ་གཞོམ་པ་དང༌། ནེམ་ནུར་དང་སོམ་ཉིའི་རབ་རིབ་ཡོངས་སུ་བསལ་བ་དང༌། ཆོས་རྣམ་པར་དབྱེ་བ་འཇིག་རྟེན་དུ་རབ་ཏུ་དབྱེ་བ་དང༌། རྐྱེན་ལས་བྱུང་བ་རབ་ཏུ་བརྗོད་པ་དང༌།

45-1-138b

རང་བཞིན་གྱིས་བདེན་པའི་ཚུལ་ལ་སེམས་ཅན་རབ་ཏུ་དགོད་པ་དང༌། སྒྲིབ་པ་ཐམས་ཅད་རྣམ་པར་བཟློག་པ་དང༌། སྒྲིབ་པ་མེད་པའི་ཚུལ་ལ་གཟུད་པ་དང༌། སངས་རྒྱས་ཀྱི་དོན་གྱི་
ཚུལ་སྣ་ཚོགས་བརྗོད་པ་བྱེད་ཅིང༌། ཕྱོགས་བཅུའི་ཆོས་ཀྱི་དབྱིངས་རྒྱས་པར་འགེངས་པ་ཚོང་དཔོན་གྱི་བུ་ནོར་བཟང་གིས་མཐོང་ངོ༌། །མིག་གཉིས་ནས་ཉི་མའི་དཀྱིལ་འཁོར་བརྒྱ་སྟོང༌།
སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་སྟེ་སེམས་ཅན་དམྱལ་བ་ཆེན་པོ་ཐམས་ཅད་ཡོངས་སུ་སྣང་བར་བྱེད་ཅིང༌། འཇིག་རྟེན་གྱི་མུན་པ་ཆེན་པོ་སེལ་བ་དང༌།
སེམས་ཅན་རྣམས་ཀྱི་གཏི་མུག་གི་རབ་རིབ་སེལ་བ་དང༌། གྲང་བའི་སེམས་ཅན་དམྱལ་བ་ན་འཁོད་པའི་སེམས་ཅན་རྣམས་ཀྱི་གྲང་བའི་སྡུག་བསྔལ་རབ་ཏུ་ཞི་བར་བྱེད་པ་དང༌། སའི་རང་
བཞིན་གྱི་ཞིང་རྣམས་སུ་འོད་ཁ་དོག་དཀར་བོ་ཅན་རབ་ཏུ་འགྱེད་པ་དང༌། གསེར་གྱི་རང་བཞིན་གྱི་ཞིང་རྣམས་སུ་འོད་བཻ་ཌཱུཪྻའི་ཁ་དོག་ཅན་རབ་ཏུ་འགྱེད་པ་དང༌། བཻ་ཌཱུཪྻའི་རང་བཞིན་གྱི་
ཞིང་རྣམས་སུ་འོད་དངུལ་གྱི་ཁ་དོག་ཅན་རབ་ཏུ་འགྱེད་པ་དང༌། དངུལ་གྱི་རང་བཞིན་གྱི་ཞིང་རྣམས་སུ་འོད་གསེར་གྱི་ཁ་དོག་ཅན་རབ་ཏུ་འགྱེད་པ་དང༌། གསེར་གྱི་རང་བཞིན་གྱི་ཞིང་
རྣམས་སུ་འོད་ཤེལ་གྱི་ཁ་དོག་ཅན་རབ་ཏུ་འགྱེད་པ་དང༌། གསེར་གྱི་རང་བཞིན་གྱི་ཞིང་རྣམས་སུ་འོད་མུ་ཏིག་དམར་པོའི་ཁ་དོག་ཅན་རབ་ཏུ་འགྱེད་པ་དང༌། ཨསྨ་གར་བྷའི་རང་བཞིན་གྱི་

45-1-139a

ཞིང་རྣམས་སུ་འོད་གསེར་གྱི་ཁ་དོག་ཅན་རབ་ཏུ་འགྱེད་པ་དང༌། གསེར་གྱི་རང་བཞིན་གྱི་ཞིང་རྣམས་སུ་འོད་ཨསྨ་གར་བྷའི་ཁ་དོག་ཅན་རབ་ཏུ་འགྱེད་
པ་དང༌། ཨིནྡྲ་ནཱི་ལའི་རང་བཞིན་གྱི་ཞིང་རྣམས་སུ་འོད་རིན་པོ་ཆེའི་རྒྱལ་པོ་ཉི་མའི་སྙིང་པོའི་ཁ་དོག་ཅན་རབ་ཏུ་འགྱེད་པ་དང༌། རིན་པོ་ཆེའི་རྒྱལ་པོ་ཉི་མའི་སྙིང་པོའི་རང་བཞིན་གྱི་
ཞིང་རྣམས་སུ་འོད་རིན་པོ་ཆེའི་ཨིནྡྲ་ནཱི་ལའི་ཁ་དོག་ཅན་རབ་ཏུ་འགྱེད་པ་དང༌། མུ་ཏིག་དམར་པོའི་རང་བཞིན་གྱི་ཞིང་རྣམས་སུ་འོད་རིན་པོ་ཆེའི་རྒྱལ་པོ་ཟླ་བའི་འོད་ཟེར་གྱི་དྲ་བ་དང༌།
དཀྱིལ་འཁོར་གྱི་སྙིང་པོའི་ཁ་དོག་ཅན་རབ་ཏུ་འགྱེད་པ་དང༌། རིན་པོ་ཆེའི་རྒྱལ་པོ་ཟླ་བའི་འོད་ཟེར་གྱི་དྲ་བ་དང༌། དཀྱིལ་འཁོར་གྱི་སྙིང་པོའི་རང་བཞིན་གྱི་ཞིང་རྣམས་སུ་འོད་མུ་
ཏིག་དམར་པོ་ཁ་དོག་ཅན་རབ་ཏུ་འགྱེད་པ་དང༌། རིན་པོ་ཆེ་གཅིག་གི་རང་བཞིན་གྱི་ཞིང་རྣམས་སུ་འོད་རིན་པོ་ཆེ་སྣ་ཚོགས་ཀྱི་ཁ་དོག་ཅན་རབ་ཏུ་འགྱེད་པ་དང༌། རིན་པོ་ཆེ་སྣ་ཚོགས་
ཀྱི་རང་བཞིན་གྱི་ཞིང་རྣམས་སུ་འོད་རིན་པོ་ཆེ་གཅིག་གི་ཁ་དོག་ཅན་རབ་ཏུ་འགྱེད་པ་དང༌། དེ་བཞིན་དུ་བྱང་ཆུབ་སེམས་དཔའི་འཁོར་གྱི་དཀྱིལ་འཁོར་ཐམས་ཅད་དུ་སེམས་ཅན་གྱི་
དོན་ཚད་མེད་པ་ལ་བརྩོན་ཞིང་ཆོས་ཀྱི་དབྱིངས་རྒྱས་པར་འགེངས་པ་ཚོང་དཔོན་གྱི་བུ་ནོར་བཟང་གིས་མཐོང་ངོ༌། །སྨིན་མཚམས་ཀྱི་མཛོད་སྤུ་ནས་ཟླ་བ་མང་པོ་སངས་རྒྱས་ཀྱི་ཞིང་

45-1-139b

གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས། ལྷའི་དབང་པོ་ཐམས་ཅད་ཟིལ་གྱིས་གནོན་ཅིང༌། འཇིག་རྟེན་ཐམས་ཅད་ཀྱི་འདོད་པའི་དགའ་བ་རྣམ་པར་བཟློག་པ་དང༌། སངས་རྒྱས་
བལྟ་བར་དགའ་བ་ལ་རྗེས་སུ་བསྔགས་པར་བྱེད་ཅིང༌། སེམས་ཅན་ཚད་མེད་པ་གདུལ་བ་ལ་བརྩོན་པར་ཕྱོགས་བཅུའི་ཆོས་ཀྱི་དབྱིངས་རྒྱས་པར་འགེངས་པ་མཐོང་ངོ༌། །དཔྲལ་བ་ནས་
ཚངས་པ་ཆེན་པོ་སྤྱོད་ལམ་རབ་ཏུ་ཞི་བ། སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས་ཚངས་པའི་དབྱངས་སུ་བརྗོད་དེ་སངས་རྒྱས་ཐམས་ཅད་ལ་གསོལ་བ་གདབ་པ་
དང་༑ བྱང་ཆུབ་སེམས་དཔའ་ཐམས་ཅད་རབ་ཏུ་དགའ་བར་བྱ་བ་བྱེད་ཅིང་སེམས་ཅན་གྱི་དོན་ཚད་མེད་པ་ལ་བརྩོན་པར་ཕྱོགས་བཅུའི་ཆོས་ཀྱི་དབྱིངས་རྒྱས་པར་འགེངས་པ་ཚོང་དཔོན་
གྱི་བུ་ནོར་བཟང་གིས་མཐོང་ངོ༌། །མགོ་ནས་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས། ཁ་དོག་དང་དབྱིངས་སྣ་ཚོགས་ཀྱིས་བརྒྱན་
པའི་ལུས་ཡོངས་སུ་སྟོན་ཅིང༌། དཔེ་བྱད་བཟང་པོས་རྣམ་པར་བྲིས་པའི་ལུས་རབ་ཏུ་བསྟན་པ་དང༌། འོད་ཀྱི་དཀྱིལ་འཁོར་གྱི་སྤྲིན་མཐའ་དང་དབུས་མེད་པ་རབ་ཏུ་དགྱེ་བ་དང༌། བ་སྤུའི་
བུ་ག་ཐམས་ཅད་ནས་སངས་རྒྱས་ཐམས་ཅད་ཀྱི་སྔོན་གྱི་བྱང་ཆུབ་སེམས་དཔའི་སྤྱོད་པ་ནས་བཟུང་སྟེ། གཏོང་བ་དང༌། ལེན་པ་དང༌། དངོས་པོ་ཡོངས་སུ་གཏོང་བའི་རྣམ་པའི་སྤྲིན་

45-1-140a

མང་པོ་རབ་ཏུ་དགྱེ་བ་དང༌། ཕ་རོལ་ཏུ་ཕྱིན་པ་སྣ་ཚོགས་དང་ལྡན་པའི་སྔོན་གྱི་སྤྱོར་བ་རྒྱ་མཚོ་ཡོངས་སུ་བསྟན་པ་དང༌། སྦྱིན་པའི་སྤྱོད་པ་འཇིག་རྟེན་
དུ་ཡོངས་སུ་བརྗོད་པ་དང༌། སེར་སྣའི་དྲི་མ་རྣམ་པར་བཟློག་པ་དང༌། ཆགས་པ་ཐམས་ཅད་སྤང་བ་ལ་སེམས་ཅན་རབ་ཏུ་དགོད་པ་དང༌། འཇིག་རྟེན་རིན་པོ་ཆེ་སྣ་ཚོགས་ཐམས་
ཅད་ཀྱི་རྒྱན་གྱིས་བརྒྱན་པར་བྱིན་གྱིས་བརླབ་པ་དང༌། སྦྱིན་པའི་ཕ་རོལ་ཏུ་ཕྱིན་པ་ལ་སེམས་ཅན་རབ་ཏུ་དགོད་པ་དང༌། མཚན་ཐམས་ཅད་ཀྱི་ཡོན་ཏན་ཡང་དག་པར་བརྗོད་
པ་དང༌། སངས་རྒྱས་ཀྱི་མཚན་འབྱུང་བའི་རྒྱུ་སྟོན་པ་བྱེད་པ་མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས།
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་བརྗོད་ཅིང༌། བ་སྤུའི་བུ་ག་ཐམས་ཅད་ནས་སངས་རྒྱས་ཐམས་ཅད་ཀྱི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་ལྡན་པའི་སྔོན་གྱི་སྦྱོར་
བ་རྒྱ་མཚོ་ཡོངས་སུ་བསྟན་པ་དང༌། སེམས་ཅན་ཐམས་ཅད་ལམ་གྱི་རྒྱུད་དང་ཡུལ་ལས་ཕྱིར་ཕྱོགས་པར་བྱས་ཏེ། དེ་བཞིན་གཤེགས་པའི་ཡུལ་ལ་མངོན་དུ་ཕྱོགས་པར་
བྱ་བ་དང༌། འཇིག་རྟེན་གྱི་འདོད་པ་ལ་རྣམ་པར་སྨད་པ་དང༌། འཇིག་རྟེན་གྱི་ཕྱིན་ཅི་ལོག་གི་ལིང་ཏོག་རྣམ་པར་བསལ་བ་དང༌། ལོག་པའི་རྣམ་པར་རྟོག་པ་རབ་ཏུ་ཞི་བར་

45-1-140b

བྱས་ནས། བྱང་ཆུབ་སེམས་དཔའི་ཚུལ་ཁྲིམས་ལ་ཡང་དག་པར་དགོད་པ་དང༌། སྙིང་རྗེ་ཆེན་པོའི་ཚུལ་ཁྲིམས་ཡོངས་སུ་བརྗོད་ཅིང༌། དེ་བཞིན་གཤེགས་པའི་ཚུལ་ཁྲིམས་རབ་ཏུ་
ཐོབ་པར་བྱ་བའི་ཕྱིར། སངས་རྒྱས་ཀྱི་ལམ་ནན་ཏན་དུ་བྱ་བའི་ཚུལ་ཁྲིམས་ལ་སེམས་ཅན་རབ་ཏུ་དགོད་པ་དང༌། སྲིད་པའི་ལམ་གྱི་རྒྱུད་རྨི་ལམ་ལྟ་བུར་སེམས་ཅན་རྣམས་ལ་རབ་ཏུ་བརྗོད་
ཅིང་༑ རྨི་ལམ་གྱི་ཚུལ་དང་མཉམ་པར་ཡོངས་སུ་གཞོལ་བར་བྱ་བའི་ཕྱིར། ཡུལ་ཡོངས་སུ་འཛིན་པ་དང༌། ཉོན་མོངས་པ་ལ་དབང་བསྒྱུར་བ་སེམས་ཅན་རྣམས་རབ་ཏུ་དགོད་པ་བྱེད་པ་
མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས། འཇིག་རྟེན་རྣམས་ལ་མདོག་གསེར་གྱི་ཁ་དོག་ལྟ་བུར་མངོན་པར་སྟོན་
ཅིང་༑ ཁྲོ་བ་མེད་པ་དང༌། འཁྲུག་པ་མེད་པ་དང༌། ཤར་གཉེར་བ་མེད་པ་དང༌། ཞེ་སྡང་བ་མེད་པ་དང༌། ཆུད་གསོན་པ་མེད་པ་དང༌། ཁོང་ཁྲོ་བ་མེད་པའི་སེམས་ལ་སེམས་ཅན་རབ་
ཏུ་དགོད་པ་དང༌། བྱོལ་སོང་གི་སྐྱེ་གནས་ཀྱི་ལམ་གྱི་རྒྱུད་ཐམས་ཅད་ཡོངས་སུ་གཅད་པའི་ཕྱིར། བ་སྤུའི་སྒོ་ཐམས་ཅད་ནས་བཟོད་པའི་ཕ་རོལ་ཏུ་ཕྱིན་པ་དང་ལྡན་པའི་དེ་བཞིན་
གཤེགས་པའི་སྔོན་གྱི་སྦྱོར་བའི་སྲིད་རབ་ཏུ་འགྱེད་ཅིང༌། བཟོད་པའི་སྟོབས་ལ་སེམས་ཅན་རབ་ཏུ་དགོད་པ་དང༌། ཆོས་ལ་དབང་བསྒྱུར་བ་ལ་སེམས་ཅན་རབ་ཏུ་སྣང་བར་བྱེད་

45-1-141a

པ་མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་སྟེ། བྱང་ཆུབ་སེམས་དཔའི་བརྩོན་འགྲུས་
ཀྱི་སྟོབས་མཐའ་ཡས་པ་ཤིན་ཏུ་སྟོན་ཅིང༌། ཐམས་ཅད་མཁྱེན་པ་ཉིད་དུ་བརྩམས་པ་ལས་ཕྱིར་མི་ལྡོག་པའི་སྟོབས་ཀྱིས་ཐོས་པ་རྒྱ་མཚོ་ཡོངས་སུ་བཙལ་བས་མི་སྐྱོ་བར་བྱ་
བར་ཡོངས་སུ་བརྗོད་པ་དང༌། དེ་བཞིན་གཤེགས་པ་ཐམས་ཅད་མཆོད་ཅིང་རིམ་གྲོ་བྱ་བ་ལ་སེམས་ཅན་རབ་ཏུ་གཟུད་པ། སྡུག་བསྔལ་གྱི་ཕུང་པོ་ཐམས་ཅད་རྣམ་པར་བཟློག་
པའི་བརྩོན་འགྲུས་ཆེན་པོ་ལ་སེམས་ཅན་རབ་ཏུ་དགོད་པ་དང༌། བརྩོན་འགྲུས་ཀྱི་ཕ་རོལ་ཏུ་ཕྱིན་པ་དང་ལྡན་པའི་སྔོན་གྱི་སྦྱོར་བ་མང་པོའི་སྤྲིན་ལུས་ཐམས་ཅད་ལས་རབ་
ཏུ་འགྱེད་ཅིང༌། བྱང་ཆུབ་སེམས་དཔའི་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་བསྟན་པ་དང༌། སེམས་ཅན་རྣམས་ཀྱི་ལེ་ལོའི་རི་རྣམ་པར་གཏོར་བ་དང༌།
བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་སེམས་ཅན་རབ་ཏུ་དགོད་པ་དང༌། ལས་ལ་དབང་བསྒྱུར་བ་ལ་འཇིག་རྟེན་རབ་ཏུ་གཟུད་པ་དང༌། རྒྱུན་མ་འཆད་པར་བརྩོན་པར་བྱེད་
པ་མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས་བྱང་ཆུབ་སེམས་དཔའ་རྣམས་ཀྱི་རྗེས་སུ་དྲན་པའི་ལམ་ལ་

45-1-141b

སེམས་ཅན་ཐམས་ཅད་རབ་ཏུ་དགོད་ཅིང༌། སྒྲིབ་པ་དང༌། བར་དུ་གཅོད་པ་དང༌། རབ་རིབ་ཐམས་ཅད་རྣམ་པར་བསལ་བ་དང༌། རློམ་པ་དང་བག་མེད་པ་ཐམས་ཅད་ལས་སེམས་ཅན་
རྣམ་པར་བཟློག་པ་དང༌། བག་ཡོད་པའི་ཆོས་ལ་རབ་ཏུ་དགོད་པ་དང༌། ཁེངས་པ་འགྱིང་བ་དང༌། ང་རྒྱལ་གྱི་རྒྱལ་མཚན་རབ་ཏུ་སྙོལ་བ་དང༌། སངས་རྒྱས་ཀྱི་བསམ་གཏན་གྱི་ཡན་ལག་
རྒྱ་མཚོ་བརྗོད་པ་དང༌། འཇིག་རྟེན་རྣམས་ལ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་བསྔགས་པ་དང༌། བ་སྤུའི་བུ་ག་ཐམས་ཅད་ནས་བསམ་གཏན་གྱི་ཕ་རོལ་ཏུ་ཕྱིན་པ་དང་ལྡན་
པའི་སྔོན་གྱི་ཚུལ་མང་པོའི་སྤྲིན་རབ་ཏུ་དགྱེ་བ་དང༌། སེམས་ཅན་ལ་དབང་བསྒྱུར་བ་ལ་སེམས་ཅན་རབ་ཏུ་དགོད་པ་བྱེད་ཅིང༌། སྐད་ཅིག་རེ་རེ་ལ་ཆོས་ཀྱི་དབྱིངས་རྒྱས་པར་འགེངས་
པ་མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་སྟེ། བ་སྤུའི་བུ་ག་ཐམས་ཅད་ནས་སངས་རྒྱས་ཀྱི་ཆོས་ཡོངས་སུ་ཚོལ་བ་
དང་ལྡན་པའི་སྔོན་གྱི་སྦྱོར་བ་མང་པོའི་སྤྲིན་རབ་ཏུ་དགྱེ་བ་དང༌། དབྱངས་ཀྱི་ཡན་ལག་རྒྱ་མཚོའི་སྐད་ཐམས་ཅད་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པའི་སྤྲིན་གྱི་འབྲུག་སྒྲ་སྒྲོག་པ་དང༌།
ཡང་དག་པར་ལྟ་བའི་གློག་རབ་ཏུ་འགྱེད་པ་དང༌། ཆོས་ཀྱི་རང་བཞིན་གྱི་སྒྲ་དབྱངས་རབ་ཏུ་བསྒྲག་པ་དང༌། སེམས་ཅན་རྣམས་ཀྱི་བདག་ཏུ་ལྟ་བའི་རིའི་ལྷུན་རབ་ཏུ་གཞིག་པ་དང༌། ལྟ་བ་

45-1-142a

ཐམས་ཅད་ཀྱི་ཟུག་རྔུ་དབྱུང་བ་དང༌། ཐེ་ཚོམ་དང་ཡིད་གཉིས་དང་ནེམ་ནུར་གྱི་རབ་རིབ་རྣམ་པར་བསལ་བ་དང༌། ཡེ་ཤེས་ཀྱི་དབང་ཡང་དག་པར་
བསྔགས་པ་བྱེད་ཅིང་སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་རྒྱས་པར་འགེངས་པ་མཐོང་ངོ༌། །ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་
ཕྲ་བ་སྙེད་བྱུང་ནས། སངས་རྒྱས་ཐམས་ཅད་ཀྱི་ཐབས་མཁས་པའི་ཚུལ་གྱི་དཀྱིལ་འཁོར་རབ་ཏུ་རྗོད་པར་བྱེད་ཅིང༌། བ་སྤུའི་བུ་ག་ཐམས་ཅད་ནས་ཐབས་མཁས་པ་དང་ལྡན་པའི་
སྔོན་གྱི་སྦྱོར་བ་མང་པོའི་སྤྲིན་རབ་ཏུ་དགྱེ་བ་དང༌། འཇིག་རྟེན་རྣམས་ལ་ཐབས་མཁས་པའི་སྤྱོད་པ་རབ་ཏུ་བརྗོད་པ་དང༌། ཐེག་པ་ཆེན་པོའི་འབྱུང་བ་མངོན་པར་བསྟན་པ་དང༌།
སངས་རྒྱས་ཐམས་ཅད་ཀྱི་དཀྱིལ་འཁོར་ཡང་དག་པར་བསྔགས་པ་དང༌། འཁོར་བ་དང༌། མྱ་ངན་ལས་འདས་པ་ཐ་མི་དད་པའི་བྱང་ཆུབ་སེམས་དཔའི་སྤྱོད་པ་ཡོངས་སུ་བསྟན་
པ་དང༌། བྱང་ཆུབ་སེམས་དཔའ་རྣམས་ཀྱི་ཐབས་མཁས་པའི་ཕ་རོལ་ཏུ་ཕྱིན་པ་ལ་སེམས་ཅན་རབ་ཏུ་དགོད་པ་དང༌། འཇིག་རྟེན་རྣམས་ལ་བྱང་ཆུབ་སེམས་དཔའི་དབང་གི་
དཀྱིལ་འཁོར་རབ་ཏུ་བསྟན་པ་བྱེད་ཅིང༌། སེམས་བསྐྱེད་པ་རེ་རེ་ལ་ཆོས་ཀྱི་དབྱིངས་རྒྱས་པར་འགེངས་པ་མཐོང་ངོ༌། ཡང་བྱང་ཆུབ་སེམས་དཔའ་སངས་རྒྱས་ཀྱི་ཞིང་གྲངས་

45-1-142b

མེད་པའི་རྡུལ་ཤིན་ཏུ་ཕྲ་བ་སྙེད་བྱུང་སྟེ། བ་སྤུའི་བུ་ག་ཐམས་ཅད་ནས་དེ་བཞིན་གཤེགས་པ་ཐམས་ཅད་ཀྱི་མཚན་རྒྱ་མཚོའི་སྤྲིན་གྱི་འབྲུག་སྒྲ་སྒྲོག་ཅིང༌། བ་སྤུའི་བུ་ག་ཐམས་ཅད་
ནས་བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་སུ་དག་པ་དང་ལྡན་པའི་སྔོན་གྱི་སྦྱོར་བ་མང་པོའི་སྤྲིན་རབ་ཏུ་དགྱེ་བ་དང༌། སྨོན་ལམ་གྱི་ཕ་རོལ་ཏུ་
ཕྱིན་པ་ཡང་དག་པར་བསྔགས་པ་དང༌། བྱང་ཆུབ་སེམས་དཔའི་དབང་ཐམས་ཅད་ལ་སེམས་ཅན་རབ་ཏུ་དགོད་པ་དང༌། སྨོན་ལམ་ཆེན་པོའི་ཤིང་རྟའི་འཁོར་ལོ་ཕྱི་མའི་མཐའི་མུར་ཐུག་
པར་འདྲིལ་བ། ཆོས་ཐམས་ཅད་ཀྱི་རྗེས་སུ་འབྲང་བ། ཉོན་མོངས་པ་ཐམས་ཅད་རྣམ་པར་བཟློག་པ། མི་ཤེས་པའི་རི་རྣམ་པར་འཐོར་བ་འཇིག་རྟེན་དུ་རབ་ཏུ་རྗོད་པ་བྱེད་ཅིང་སྨོན་ལམ་
སྣ་ཚོགས་ཀྱི་རྣམ་པར་འཕྲུལ་བས། སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་རྒྱས་པར་འགེངས་པ་མཐོང་ངོ༌། །ཡང་བྱང་ཆུབ་སེམས་དཔའི་སངས་རྒྱས་ཀྱི་ཞིང་གྲངས་མེད་པའི་
རྡུལ་ཤིན་ཏུ་ཕྲ་བ་སྙེད་བྱུང་སྟེ། བྱང་ཆུབ་སེམས་དཔའི་སྟོབས་རབ་ཏུ་སྣང་བར་བྱ་བ་དང༌། བྱང་ཆུབ་སེམས་དཔའི་སྟོབས་ཡོངས་སུ་བསྒྲུབ་པའི་སྒྲ་རབ་ཏུ་དབྱུང་བ་དང༌། བ་སྤུ་བུ་ག་ཐམས་
ཅད་ནས་སྟོབས་ཀྱི་ཕ་རོལ་ཏུ་ཕྱིན་པ་སྒྲུབ་ཅིང་འབྱིན་པའི་སྔོན་གྱི་སྦྱོར་བ་མང་པོའི་སྤྲིན་རབ་ཏུ་དགྱེ་བ་དང༌། བདུད་དང་ཕས་ཀྱི་རྒོལ་བ་ཐམས་ཅད་ཀྱིས་མི་ཐུབ་པའི་སྟོབས་ཡོངས་སྟོབས་ཡོངས་སུ་བསྟན་

45-1-143a

པ་དང༌། ཁོར་ཡུག་དང་རྡོ་རྗེའི་རི་ཐམས་ཅད་ལུས་ཀྱི་སྟེང་དུ་རྡིབ་ཀྱང་མི་ཉམས་པའི་སྟོབས་རབ་ཏུ་བརྗོད་པ་དང༌། བསྐལ་པས་འཚིག་པ་ཐམས་
ཅད་ཀྱི་མེ་རྒྱ་མཚོའི་ནང་ན་གནས་ཀྱང་ལུས་ལ་གནོད་པ་མེད་པའི་སྟོབས་ཡོངས་སུ་བསྟན་པ་དང༌། འཇིག་རྟེན་གྱི་ཁམས་འབྱམས་ཀླས་པ་ཐམས་ཅད་ལག་པའི་མཐིལ་གྱིས་
ནམ་མཁའི་དབྱིངས་སུ་སྟོན་པའི་སྟོབས་ཡོངས་སུ་སྟོན་པ་བྱེད་ཅིང༌། སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་འགེངས་པ་རྒྱུན་མི་གཅོད་པ་མཐོང་ངོ༌། །ཡང་བྱང་ཆུབ་
སེམས་དཔའ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས་སེམས་ཅན་རྣམས་ལ་ཡེ་ཤེས་ཀྱི་དཀྱིལ་འཁོར་སྟོན་ཅིང༌། བ་སྤུའི་བུ་ག་ཐམས་ཅད་
ནས་ཡེ་ཤེས་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་དང་ལྡན་པའི་སྔོན་གྱི་སྦྱོར་བ་མང་པོའི་སྤྲིན་རབ་ཏུ་འགྱེད་པ་དང༌། འཇིག་རྟེན་རྣམས་ལ་སངས་རྒྱས་ཐམས་ཅད་ཀྱི་ཡོན་
ཏན་དང་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱི་ས་རབ་ཏུ་བརྗོད་པ་དང༌། སངས་རྒྱས་ཐམས་ཅད་ཀྱི་མཚན་མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་
མངོན་པར་བསྟན་པ་དང༌། སྨོན་ལམ་ཐམས་ཅད་མངོན་པར་བསྒྲུབ་པའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་ཡོངས་སུ་བརྗོད་པ་དང༌། སེམས་ཅན་

45-1-143b

ཐམས་ཅད་ཡོངས་སུ་བསྡུ་བའི་སྨོན་ལམ་མངོན་པར་བསྒྲུབ་པའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་ཤིན་ཏུ་ཡངས་པར་བྱ་བ་དང༌། སེམས་ཅན་ཐམས་
ཅད་བདག་མེད་པའི་རང་བཞིན་ལ་གཟུད་པ་མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་རྣམ་པར་བསྟན་པ་དང༌། སེམས་ཅན་ཐམས་ཅད་ཀྱི་སེམས་རྒྱ་མཚོ་རྣམ་པར་བལྟ་བ་
མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་རབ་ཏུ་བརྗོད་པ་དང༌། སེམས་ཅན་ཐམས་ཅད་ཀྱི་དབང་པོ་རྣམ་པར་དབྱེ་བའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་
ཀྱི་ས་རབ་ཏུ་དབྱེ་བ་དང༌། སེམས་ཅན་ཐམས་ཅད་ཀྱི་བསམ་པ་དང༌། མོས་པ་རྣམ་པར་བལྟ་བའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱིས་ཡང་དག་པར་བརྗོད་པ་
དང་༑ སེམས་ཅན་ཐམས་ཅད་ཀྱི་ལས་རྒྱ་མཚོ་ལ་འཇུག་པའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱི་ས་རྣམ་པར་དགྲོལ་བ་དང༌། སེམས་ཅན་ཐམས་ཅད་
ཀྱི་སྨོན་ལམ་རྒྱ་མཚོ་ལ་འཇུག་པའི་ཡེ་ཤེས་མངོན་པར་ཤེས་པ་དང་ལྡན་པའི་ཡེ་ཤེས་ཀྱི་ས་ཡོངས་སུ་སྟོན་པ་བྱེད་ཅིང་སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་རྒྱས་
པར་འགེངས་པ་ཚོང་དཔོན་གྱི་བུ་ནོར་བཟང་གིས་མཐོང་ངོ༌། །སྤྱི་བོའི་གཙུག་ཏོར་གྱི་གསེབ་ནས། དེ་བཞིན་གཤེགས་པའི་སྐུ་སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་

45-1-144a

བ་སྙེད་མཚན་དམ་པ་དང༌། དཔེ་བྱད་བཟང་པོ་རྣམ་པར་དག་པས་བརྒྱན་པ། འཛམ་བུ་ཆུ་ཀླུང་གི་གསེར་གྱི་རི་བོ་ཤིན་ཏུ་འབར་བ་ལྟར་སྣང་བ།
འོད་ཀྱི་དཀྱིལ་འཁོར་ཕྱོགས་བཅུར་སྤ་ཞིང་ཚད་མེད་པར་འབར་བ་དང༌། ཆོས་ཀྱི་དབྱིངས་ཚུལ་གྱིས་རྒྱས་པར་འགེངས་པའི་དབྱངས་མངའ་བ། སངས་རྒྱས་ཀྱི་རྣམ་པར་
འཕྲུལ་པ་མཐའ་དང་དབུས་མེད་པ་ཡོངས་སུ་སྟོན་པ་འགྲོ་བ་ཐམས་ཅད་ལ་ཐ་མི་དད་པར་ཆོས་ཀྱི་སྤྲིན་གྱི་ཆར་མངོན་པར་འབེབས་པ་སྟེ། འདི་ལྟར་སྙིང་པོ་བྱང་ཆུབ་མཆོག་ཏུ་
ཕྱིན་པའི་བྱང་ཆུབ་སེམས་དཔའ་རྣམས་ལ་ཆོས་ཀྱི་དབྱིངས་ཀྱི་གཞིའི་བྱེ་བྲག་མངོན་སུམ་དུ་ཤེས་པའི་སྤྲིན་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། བྱང་ཆུབ་སེམས་
དཔའ་དབང་བསྐུར་བ་ཐོབ་པ་རྣམས་ལ་གཞི་ཀུན་ཏུ་རྟེན་པའི་སྤྲིན་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། བྱང་ཆུབ་སེམས་དཔའ་ཆོས་ཆེན་པོའི་རྒྱལ་ཚབ་ཏུ་དབང་
བསྐུར་བ་རྣམས་ལ་སྒོ་ཀུན་ནས་འཇུག་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ལ་ཀུན་ནས་བརྒྱན་པ་ཞེས་
བྱ་བའི་ཆོས་ཀྱི་ཆར་མངོན་པར་དབབ་པ་དང༌། བྱང་ཆུབ་སེམས་དཔའ་ཕྱིར་མི་ལྡོག་པ་རྣམས་ལ་སྙིང་རྗེ་ཆེན་པོའི་ཚོགས་ཤིན་ཏུ་བརྟན་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་

45-1-144b

མངོན་པར་དབབ་པ་དང༌། བྱང་ཆུབ་སེམས་དཔའ་ལྷག་པའི་བསམ་བདག་པ་རྣམས་ལ་ཆོས་ཐམས་ཅད་ཀྱི་རང་བཞིན་གྱི་བྱེ་བྲག་ཤེས་པའི་རྡོ་རྗེ་ཞེས་བྱ་བའི་ཆོས་ཀྱི་སྤྲིན་གྱི་ཆར་
མངོན་པར་དབབ་པ་དང༌། བྱང་ཆུབ་སེམས་དཔའ་སྔོན་གྱི་སྦྱོར་བ་དང་ལྡན་པ་རྣམས་ལ་འགྲོ་བ་ཡོངས་སུ་སྡུད་པས་ཀུན་ནས་བརྒྱན་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་
དབབ་པ་དང༌། བྱང་ཆུབ་སེམས་དཔའ་ཆེར་སྐྱེས་པ་རྣམས་ལ་དུས་གསུམ་གྱི་དེ་བཞིན་གཤེགས་པའི་དཀྱིལ་འཁོར་མངོན་སུམ་དུ་དམིགས་པའི་སྤྲིན་ཅེས་བྱ་བའི་ཆོས་ཀྱི་སྤྲིན་གྱི་
ཆར་མངོན་པར་དབབ་པ་དང༌། བྱང་ཆུབ་སེམས་དཔའ་རྣལ་འབྱོར་ལ་སྤྱོད་པ་རྣམས་ལ་ཆོས་ཐམས་ཅད་ཀྱི་རང་བཞིན་དང༌། གཞི་རབ་ཏུ་སྒྲོག་པ་ཞེས་བྱ་བའི་ཆོས་ཀྱི་སྤྲིན་གྱི་
ཆར་མངོན་པར་དབབ་པ་དང༌། བྱང་ཆུབ་སེམས་དཔའ་ལས་དང་པོ་པ་རྣམས་ལ་སྙིང་རྗེ་ཆེན་པོའི་ཚུལ་དང༌། ཐབས་ཀྱི་སྙིང་པོའི་སྤྲིན་ཀུན་ཏུ་འབྱུང་བ་ཞེས་བྱ་བའི་ཆོས་ཀྱི་སྤྲིན་གྱི་
ཆར་མངོན་པར་དབབ་པ་དང༌། བྱང་ཆུབ་སེམས་དཔའ་སེམས་དང་པོ་བསྐྱེད་པ་རྣམས་ལ་དགའ་བར་བྱ་བའི་མཛོད་ཤིན་ཏུ་བསགས་པའི་སྙིང་པོ་ཞེས་བྱ་བའི་ཆོས་ཀྱི་སྤྲིན་གྱི་
ཆར་མངོན་པར་དབབ་པ་དང༌། བྱང་ཆུབ་སེམས་དཔའ་ཡངས་པ་ལ་མོས་པ་རྣམས་ལ་རྣམ་པར་ཐར་པ་ལ་རྣམ་པར་ཐར་པ་མི་ཟད་པ་དང༌། དེ་བཞིན་གཤེགས་པའི་སྨོན་ལམ་གྱིས་

45-1-145a

དགའ་བར་བྱེད་པའི་མཛོད་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། གཟུགས་ལ་སྤྱོད་པའི་སེམས་ཅན་རྣམས་ལ་གཞི་ཀུན་ཏུ་
མི་ཟད་པའི་མཛོད་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། ཚངས་པའི་རིས་ཀྱི་ལྷ་རྣམས་ལ་ཚུལ་རྒྱ་མཚོ་ཚད་མེད་པའི་འབྲུག་སྒྲའི་དབྱངས་ཞེས་བྱ་བའི་
ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། དབང་སྒྱུར་གྱི་ལྷ་རྣམས་ལ་སྟོབས་འབྱུང་བའི་ཆོས་ཀྱི་ཡོ་བྱད་མི་ཟད་པའི་མཛོད་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་
པར་དབབ་པ་དང༌། བདུད་ཀྱི་རིས་ཀྱི་ལྷ་རྣམས་ལ་ཐམས་ཅད་མཁྱེན་པ་ཉིད་ཀྱི་ཚོགས་རྒྱལ་མཚན་སྣ་ཚོགས་ཅན་ཡང་དག་པར་བསྒྲུབ་པའི་དབྱངས་ཞེས་བྱ་བའི་ཆོས་ཀྱི་
སྤྲིན་གྱི་ཆར་མངོན་པར་དབབ་པ་དང༌། འཕྲུལ་དགའི་ལྷ་རྣམས་ལ་ཡེ་ཤེས་རིན་པོ་ཆེ་སྣ་ཚོགས་ལ་བརྩོན་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌།
དགའ་ལྡན་གྱི་ལྷ་རྣམས་ལ་བྱང་ཆུབ་སེམས་དཔའི་སྨོན་ལམ་རིན་པོ་ཆེ་སྣ་ཚོགས་ཀྱི་རྒྱལ་མཚན་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། མཚེ་མའི་ལྷ་
རྣམས་ལ་དེ་བཞིན་གཤེགས་པ་ཐམས་ཅད་རྗེས་སུ་དྲན་པའི་མཛོད་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། ལྷའི་དབང་པོ་བརྒྱ་བྱིན་གྱི་གནས་སུ་དེ་

45-1-145b

བཞིན་གཤེགས་པ་མཐོང་བས་དགའ་བའི་ཤུགས་འབྱུང་བ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། གནོད་སྦྱིན་གྱི་དབང་པོའི་གནས་སུ་ཆོས་ཀྱི་དབྱིངས་ཀྱི་
ནམ་མཁའ་ལ་དེ་བཞིན་གཤེགས་པའི་གནས་རྣམ་པར་འཕྲུལ་པས་རྒྱས་པར་འགེངས་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། དྲི་ཟའི་དབང་པོའི་གནས་
སུ་དེ་བཞིན་གཤེགས་པ་ཐམས་ཅད་ཀྱི་ཆོས་ཡང་དག་པར་བགྲོ་བ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། ལྷ་མ་ཡིན་གྱི་གནས་སུ་ཡེ་ཤེས་ཀྱི་ཚུལ་རྡོ་རྗེའི་
དཀྱིལ་འཁོར་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། ནམ་མཁའ་ལྡིང་གི་དབང་པོའི་གནས་སུ་དེ་བཞིན་གཤེགས་པ་ཐམས་ཅད་འབྱུང་བའི་ཐབས་ཀྱི་སྤྲིན་
ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། མིའམ་ཅིའི་དབང་པོའི་གནས་སུ་ཆོས་ཀྱི་སྤྲིན་ཡང་དག་པར་འགྲོ་བ་ཐམས་ཅད་ཀྱི་དབྱངས་ཞེས་བྱ་བའི་ཆོས་
ཀྱི་སྤྲིན་གྱི་ཆར་མངོན་པར་དབབ་པ་དང༌། ཀླུའི་དབང་པོའི་གནས་སུ་བྱང་ཆུབ་སེམས་དཔའི་རྣམ་པར་འཕྲུལ་བ་སྒྲོག་ཅིང་སྲིད་པའི་ལམ་གྱི་རྒྱུད་ལས་སྐྱོ་བ་སྐྱེད་པ་ཞེས་བྱ་
བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། ལྟོ་འཕྱེ་ཆེན་པོའི་དབང་པོའི་གནས་སུ་དགའ་བ་རྒྱ་མཚོ་རྣམ་པར་འཕེལ་བར་བྱེད་པའི་ཤུགས་ཞེས་བྱ་བའི་ཆོས་ཀྱི་

45-1-146a

སྤྲིན་གྱི་ཆར་མངོན་པར་དབབ་པ་དང༌། མིའི་གནས་སུ་འགྲོ་བ་ཐམས་ཅད་ལས་ཁྱད་པར་དུ་འཕགས་པའི་ཡེ་ཤེས་རྣམ་པར་འབྱེད་པ་ཞེས་བྱ་
བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། སེམས་ཅན་དམྱལ་བའི་འཇིག་རྟེན་དུ་འཁོར་བའི་སྡུག་བསྔལ་ཐམས་ཅད་རབ་ཏུ་ཞི་བའི་དབྱངས་དང༌། འཕགས་
པའི་ལམ་གྱི་ཚིག་གི་རྒྱུད་ཀྱིས་བརྒྱན་པ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། བྱོལ་སོང་གི་སྐྱེ་གནས་སུ་ལས་ཀྱི་ལམ་ཁ་ན་མ་ཐོ་བ་མེད་པ་ལ་
ནན་ཏན་དུ་བྱ་བའི་དབྱངས་དང༌། དེ་བཞིན་གཤེགས་པ་རྗེས་སུ་དྲན་པའི་སྤྲིན་གྱི་དཀྱིལ་འཁོར་གྱི་ལྷུན་ཅེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌།
གཤིན་རྗེའི་འཇིག་རྟེན་དུ་དེ་བཞིན་གཤེགས་པ་ཐམས་ཅད་ཀྱི་ཕ་རོལ་ཏུ་ཕྱིན་པ་བསྒྲགས་པས། སེམས་ཅན་ཐམས་ཅད་ཀྱི་གཏོང་བའི་སེམས་འབྱུང་བ་ཞེས་
བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་དང༌། སེམས་ཅན་ལོག་པར་ལྷུང་བ་རྣམས་ལ་སྡུག་བསྔལ་ཐམས་ཅད་ཞི་བ་རབ་ཏུ་འཐོབ་པས་དབུགས་དབྱུང་བའི་
དབྱངས་ཀྱི་ང་རོ་ཞེས་བྱ་བའི་ཆོས་ཀྱི་སྤྲིན་གྱི་ཆར་མངོན་པར་དབབ་པ་མཛད་ཅིང༌། ཆོས་ཀྱི་དབྱིངས་རྒྱས་པར་འགེངས་པ་ཚོང་དཔོན་གྱི་བུ་ནོར་བཟང་གིས་མཐོང་ངོ༌། །བ་སྤུའི་བུ་

45-1-146b

ག་ཐམས་ཅད་ལས་བ་སྤུའི་སྒོ་རེ་རེ་ནས་ཀྱང་འོད་ཟེར་གྱི་དྲ་བ་དང༌། དཀྱིལ་འཁོར་གྱི་ཁ་དོག་དང༌། གཟུགས་ཀྱི་གློང་དང་རྒྱན་གྲངས་མེད་པ་ཅན། དགོས་པ་སྣ་ཚོགས་གྲངས་མེད་པ་
ལ་སྟ་གོན་དུ་གནས་པ། སངས་རྒྱས་ཀྱི་ཞིང་གྲངས་མེད་པའི་རྡུལ་ཤིན་ཏུ་ཕྲ་བ་སྙེད་བྱུང་ནས་ཕྱོགས་བཅུའི་ཆོས་ཀྱི་དབྱིངས་རྒྱས་པར་འགེངས་པ་མཐོང་སྟེ། འདི་ལྟར་བ་སྤུའི་སྒོའི་འོད་
ཟེར་གྱི་དྲ་བ་དང༌། དཀྱིལ་འཁོར་ལ་ལ་ལས་ནི། སྦྱིན་པའི་སྤྱོད་པ་སྐྱོན་མེད་པས་བདོག་པ་ཐམས་ཅད་ཡོངས་སུ་གཏོང་བར་རྣམ་པར་འཕྲུལ་བ་མཐོང་ངོ༌། །བ་སྤུའི་སྒོའི་དྲ་བ་དང༌། དཀྱིལ་
འཁོར་ལ་ལ་ལས་ནི། དུས་གསུམ་གྱི་བྱང་ཆུབ་སེམས་དཔའ་ཐམས་ཅད་ཀྱི་ཚུལ་ཁྲིམས་དང༌། བརྟུལ་ཞུགས་དང༌། ཡིད་དམ་དང༌། ཚུལ་གྱི་དཀྱིལ་འཁོར་དུ་རྣམ་པར་འཕྲུལ་པ་མཐོང་
ངོ༑ ༑བ་སྤུའི་སྒོའི་འོད་ཟེར་གྱི་དྲ་བ་དང༌། དཀྱིལ་འཁོར་ལ་ལ་ལས་ནི། བྱང་ཆུབ་སེམས་དཔའ་ཐམས་ཅད་བཟོད་པའི་སྤྱོད་པའི་རྣམ་པ་དུས་གསུམ་དུ་བྱུང་བའི་བྱང་ཆུབ་སེམས་
དཔའ་རྣམས་རྐང་ལག་དང༌། ཡན་ལག་གི་དམ་པ་གཅད་ཀྱང༌། ཉམས་སུ་བཟོད་པ་བྱེད་པའི་རྣམ་པར་འཕྲུལ་བ་དང༌། ཁུ་ཚུར་དང་དབྱིག་པས་བསྣུན་ཏེ། མཚོན་གྱིས་ལུས་ལ་བཏབ་
ཀྱང་༑ ཉམས་སུ་བཟོད་པར་བྱེད་པའི་རྣམ་པར་འཕྲུལ་པ་དང༌། ལུས་ཐམས་ཅད་གཤེགས་སམ་སྙིང་དང་མིག་ཕྱུང་ཡང༌། ཉམས་སུ་བཟོད་པ་བྱེད་པའི་རྣམ་པར་འཕྲུལ་པ་མཐོང་

45-1-147a

ངོ༑ ༑བྱང་ཆུབ་སེམས་དཔའ་དུས་གསུམ་དུ་བྱུང་བ། རྣམ་པར་བརྟགས་པའི་ལུས་དང་ལྡན་པ་གཞན་དག་གིས་ཐམས་ཅད་མཁྱེན་པའི་ཆོས་
ཉིད་ཡོངས་སུ་བཙལ་བའི་ཆེད་དུ་ལུས་དང་སེམས་ལ་གནོད་པ་ཐམས་ཅད་དང༌། ཡན་ལག་དང༌། ཉིང་ལག་གཅད་པ་ཐམས་ཅད་ཀྱང་སྙིང་རྗེ་ཆེན་པོས་དབང་དུ་བྱས་པའི་ཕྱིར་
ཉམས་སུ་བཟོད་པར་བྱས་པ་དང༌། བག་ལ་ཞ་བར་བྱས་པ་དང༌། གཏང་སྙོམས་སུ་བཞག་པའི་བྱང་ཆུབ་སེམས་དཔའི་བཟོད་པའི་སྤྱོད་པ་རྣམ་པར་འཕྲུལ་བའི་གཟུགས་
བརྙན་གྱི་གཟུགས་དེ་ལྟ་བུ་དག་ཀྱང་མཐོང་ངོ༌། །བ་སྤུའི་སྒོའི་འོད་ཟེར་གྱི་དྲ་བ་དང༌། དཀྱིལ་འཁོར་ལ་ལ་ལས་ནི། བྱང་ཆུབ་སེམས་དཔའ་ཐམས་ཅད་ཀྱི་བརྩོན་འགྲུས་
ཀྱི་སྤྱོད་པ་རྣམ་པ་ཐ་དད་པ་རྣམ་པར་ཕྱེ་བའི་གཟུགས་དང༌། བྱང་ཆུབ་སེམས་དཔའ་འདས་པ་དང༌། མ་འོངས་པ་དང༌། ད་ལྟར་བྱུང་བའི་བརྩོན་འགྲུས་ཀྱི་རྣམ་པར་འཕྲུལ་
བ་འཇིག་རྟེན་ཡོངས་སུ་བསྐྱོད་པ་དང༌། རྒྱ་མཚོ་ཡོངས་སུ་སྐེམ་པ་དང༌། སེམས་ཅན་ཡོངས་སུ་སྐྱོ་བར་བྱ་བ་དང༌། མུ་སྟེགས་ཅན་ཐམས་ཅད་ཡོངས་སུ་ཚར་གཅད་པ་དང༌།
བདུད་ཐམས་ཅད་སྤ་བཀོང་བ་དང༌། ཆོས་ཀྱི་ཕྱོགས་སྣང་བར་བྱ་བའི་བྱང་ཆུབ་སེམས་དཔའི་མཐུ་ཆེན་པོ་རྣམ་པར་འཕྲུལ་བ་མཐོང་ངོ༌། །པ་སྤུའི་སྒོའི་འོད་ཟེར་གྱི་དྲ་བ་དང༌།

45-1-147b

དཀྱིལ་འཁོར་ལ་ལ་ལས་ནི། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྣམ་པར་རྒྱུ་བའི་རྣམ་གྲངས་ཇི་སྙེད་པ་དང༌། ལུས་ཉེ་བར་ལེན་པ་ཇི་སྙེད་པ་དང༌། རིགས་སུ་སྐྱེ་བ་ཡོངས་སུ་གཟུང་
བ་ཇི་སྙེད་པ་དང༌། གཟུགས་ཀྱི་ལུས་ཡོངས་སུ་གྲུབ་པ་ཇི་སྙེད་པ་དང༌། དགེ་བའི་བཤེས་གཉེན་གྱིས་རྗེས་སུ་བསྟན་པ་ཡོངས་སུ་གཟུང་བ་ཇི་སྙེད་པ་དང༌། དགེ་བའི་བཤེས་གཉེན་
གྱི་མན་ངག་ལ་ནན་ཏན་དུ་བྱ་བའི་གནས་ཇི་སྙེད་པ་དང༌། དེ་བཞིན་གཤེགས་པའི་བསམ་གཏན་གྱི་ཡན་ལག་ཡོངས་སུ་བསྒྲུབ་པ་དང་མཐུན་པའི་གཙུག་ལག་ཁང་དང༌། གནས་
དང་༑ གཞལ་མེད་ཁང་དང༌། ཡུལ་དང༌། རིའི་སུལ་ཇི་སྙེད་པ་དང༌། བསམ་གཏན་གྱི་ཡན་ལག་དེ་དག་སུས་ཡོངས་སུ་བསྒྲུབ་པའི་དྲང་སྲོང་གི་ལུས་ཇི་སྙེད་པ་དང༌། རྒྱལ་པོའི་ཐབས་
ཇི་སྙེད་པ་དང༌། འབྱུང་བ་ལ་མངོན་པར་མོས་པ་ཇི་སྙེད་པ་དང༌། བརྟུལ་ཞུགས་དང༌། ཡི་དམ་དང༌། ཚུལ་དང༌། སྤྱོད་ལམ་ཇི་སྙེད་པ་དེ་དག་ཐམས་ཅད་ཀྱང་ཚོང་དཔོན་གྱི་བུ་ནོར་
བཟང་གིས་མཐོང་ངོ༌། །བ་སྤུའི་སྒོའི་འོད་ཟེར་གྱི་དྲ་བ་དང༌། དཀྱིལ་འཁོར་ལ་ལ་ལས་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་སྤྱོད་པ་ལ་རྣམ་པར་སྤྱོད་ཅིང༌། ཆོས་ཐམས་ཅད་
ཡོངས་སུ་ཚོལ་བ་དང་ལྡན་པའི་ལུས་ཡོངས་སུ་བཟུང་བ་མཐོང་སྟེ། ལུས་གང་གིས་ཆོས་ཀྱི་ཚིག་གཅིག་གི་དོན་དུ་ཡང་བདོག་པ་ཐམས་ཅད་ཡོངས་སུ་བཏང་སྟེ། སེམས་ཅན་ཐམས་

45-1-148a

ཅད་ལས་ཡོངས་སུ་བཙལ་བ་དང༌། རིམ་གྲོ་དང༌། བཀུར་སྟི་ཐམས་ཅད་ཀྱིས་དགེ་བའི་བཤེས་གཉེན་ཐམས་ཅད་ལས་ཡོངས་སུ་བཙལ་བ་
དང་༑ དད་པ་དང༌། སྲི་ཞུས་ལུས་རབ་ཏུ་བཏུད་དེ། དེ་བཞིན་གཤེགས་པ་རྣམས་ལས་ཡོངས་སུ་བཙལ་བ་དང༌། ཆོས་ཀྱི་ཚིག་གཅིག་ལ་ཇི་ལྟ་བ་དེ་བཞིན་དུ་ཤེས་རབ་ཀྱི་ཕ་རོལ་
ཏུ་ཕྱིན་པ་དང་ལྡན་པའི་ཆོས་ཀྱི་ཚིག་ཐམས་ཅད་ལའང་དེ་བཞིན་ཏེ། འགྲོ་བ་ཐམས་ཅད་དུ་གཟུགས་བརྙན་བྱུང་བའི་ལུས་ཐམས་ཅད་ཀྱིས་ཡོངས་སུ་བཙལ་བ་དེ་དག་ཐམས་
ཅད་ཀྱང་ཚོང་དཔོན་གྱི་བུ་ནོར་བཟང་གིས། བ་སྤུའི་སྒོ་གཅིག་གི་འོད་ཟེར་གྱི་དྲ་བ་དང༌། དཀྱིལ་འཁོར་ལས་མཐོང་ངོ༌། །བ་སྤུའི་སྒོའི་འོད་ཟེར་གྱི་དྲ་བ་དང༌། དཀྱིལ་
འཁོར་ལ་ལ་ལས་ནི། བྱང་ཆུབ་སེམས་དཔའ་ཐམས་ཅད་ཀྱི་སེམས་ཅན་ཡོངས་སུ་སྨིན་པར་བྱ་བའི་ཐབས་འགྲོ་བའི་རྒྱུད་རྒྱ་མཚོ་ཐམས་ཅད་དུ་འབྱམས་ཀླས་པ་སེམས་
ཅན་ཐམས་ཅད་ཡོངས་སུ་བསྡུ་བའི་སྦྱོར་བ་མཐོང་ངོ༌། །སེམས་ཅན་རེ་རེ་ལ་ཡང་ལུས་དང་སྤྱོད་པའི་ཚུལ་གྱི་སྒོ་སྔོན་གྱི་ལུས་ཉེ་བར་བླངས་པ། ཐབས་མཁས་པའི་སྤྱོད་
པ་ལ་བརྩོན་པ། སེམས་ཅན་ཐམས་ཅད་ཀྱི་ལུས་དང་འདྲ་བས་ཡོངས་སུ་སྡུད་པ་ཡང་བ་སྤུའི་སྒོའི་འོད་ཟེར་གྱི་དྲ་བའི་དཀྱིལ་འཁོར་གཅིག་ལས་མཐོང་ངོ༌། །བ་

45-1-148b

སྤུའི་སྒོའི་འོད་ཟེར་གྱི་དྲ་བའི་དཀྱིལ་འཁོར་ལ་ལ་ལས་ནི། སྔོན་གྱི་བཅོམ་ལྡན་འདས་ཀྱིས་བསྐལ་པ་ཐམས་ཅད་དུ་སྨོན་ལམ་མངོན་པར་བསྒྲུབས་པའི་སྤྱོད་པ་དང༌། སེམས་
ཅན་ཐམས་ཅད་ཡོངས་སུ་སྨིན་པར་བྱ་བའི་སྨོན་ལམ་མངོན་པར་བསྒྲུབས་པའི་སྤྱོད་པ་དང༌། ཞིང་ཐམས་ཅད་ཡོངས་སུ་དག་པར་བྱ་བའི་སྨོན་ལམ་མངོན་པར་བསྒྲུབ་པ་མཛད་
པ་ཇི་སྙེད་པ་དང༌། སྨོན་ལམ་ཐམས་ཅད་མངོན་པར་བསྒྲུབས་པའི་དཀྱིལ་འཁོར་ཇི་སྙེད་ཅིག་དེ་བཞིན་གཤེགས་པ་དེ་དང་དེ་དག་གི་ཞབས་ཀྱི་དྲུང་དུ་འཁོར་བའི་སྐྱོན་ཐམས་
ཅད་ལས་འཁོར་བའི་སྐྱོན་སོ་སོ་རེ་རེའི་གཉེན་པོར་མངོན་པར་བསྒྲུབས་པ་མཛད་པ་དེ་དག་ཐམས་ཅད་ཀྱང༌། ཚོང་དཔོན་གྱི་བུ་ནོར་བཟང་གིས། བ་སྤུའི་སྒོའི་འོད་ཟེར་གྱི་དྲ་
བའི་དཀྱིལ་འཁོར་གཅིག་ལས་མཐོང་ངོ༌། །བ་སྤུའི་སྒོའི་འོད་ཟེར་གྱི་དྲ་བའི་དཀྱིལ་འཁོར་ལ་ལ་ལས་ནི། སྟོབས་ཀྱི་ཕ་རོལ་ཏུ་ཕྱིན་པའི་སྤྱོད་པ་ཐམས་ཅད་དང་ལྡན་པའི་
སྔོན་གྱི་སྦྱོར་བ་རྒྱ་མཚོ་མཐོང་ངོ༌། །བ་སྤུའི་སྒོའི་འོད་ཟེར་གྱི་དྲ་བའི་དཀྱིལ་འཁོར་ལ་ལ་ལས་ནི། ཡེ་ཤེས་ཀྱི་སྤྱོད་པ་རྣམ་པར་རྒྱུ་བ་ཐམས་ཅད་དང་ལྡན་པ་མི་ཤེས་པའི་
གཉིད་ཀྱིས་ལོག་པའི་སེམས་ཅན་སད་པར་བྱེད་པའི་རང་བཞིན་དང་ལྡན་པའི་སྔོན་གྱི་སྦྱོར་བ་རྒྱ་མཚོ་མཐོང་བར་གྱུར་ཏོ། །དེ་ནས་ཚོང་དཔོན་གྱི་བུ་ནོར་བཟང་དགེ་སློང་རྒྱ་

45-1-149a

མཚོའི་རྒྱལ་མཚན་དེ་ལྟར་མཉམ་པར་བཞག་པ་ལ་སེམས་ཤིང་རྟོག་པ་དང༌། ཏིང་ངེ་འཛིན་གྱི་རྣམ་པར་ཐར་པའི་དཀྱིལ་འཁོར་དེ་རྗེས་སུ་དྲན་པར་
བྱ་བ་དང༌། བྱང་ཆུབ་སེམས་དཔའི་ཏིང་ངེ་འཛིན་གྱི་ཁྱུ་མཆོག་གི་མཐུ་ཕྱུང་བ་དེ་ལ་རྗེས་སུ་རྣམ་པར་བསམ་པ་དང༌། སེམས་ཅན་གྱི་དོན་གྱི་ཚུལ་རྒྱ་མཚོ་དེ་ལ་འཇུག་པར་བྱ་བ་དང༌།
མངོན་པར་འདུ་བྱ་བའི་སྒོ་རྒྱུད་ཀུན་ལ་མངོན་དུ་གནས་པའི་རྒྱན་དེའི་རྗེས་སུ་འབྲང་ཞིང་ཁོང་དུ་ཆུད་པར་བྱ་བ་དང༌། ཆོས་ཀྱི་དབྱིངས་ཀྱི་རྒྱན་རྣམ་པར་དག་པའི་ཡེ་ཤེས་ཀྱི་སྒོ་དེ་
ལ་འཇུག་པར་བྱ་བ་དང༌། སངས་རྒྱས་ཀྱི་བྱིན་གྱི་རླབས་ཡང་དག་པར་མནོད་པའི་ཡེ་ཤེས་དེ་ལ་རབ་ཏུ་བརྟག་པ་དང༌། བྱང་ཆུབ་སེམས་དཔའི་དབང་གི་སྟོབས་དེ་ཡོངས་སུ་བསྐྱེད་
པ་དང༌། བྱང་ཆུབ་སེམས་དཔའི་སྨོན་ལམ་གྱི་སྟོབས་དེ་བརྟན་པར་བྱ་བ་དང༌། བྱང་ཆུབ་སེམས་དཔའི་སྤྱོད་པའི་སྟོབས་དེ་ཤིན་ཏུ་རྒྱས་པར་བྱ་བ་བྱེད་ཅིང༌། དགེ་སློང་རྒྱ་མཚོའི་རྒྱལ་
མཚན་གྱི་མདུན་དུ་ཉིན་ཞག་གཅིག་ཀྱང་ལོན་ནོ། །ཉིན་ཞག་གཉིས་དང༌། བདུན་ཡང་ལོན་ནོ། །ཟླ་བ་ཕྱེད་དང༌། ཟླ་བ་གཅིག་དང༌། ཟླ་བ་གཉིས་དང༌། ཟླ་བ་དྲུག་གི་བར་དང༌། ཉིན་ཞག་
ཀྱང་དྲུག་ཏུ་དགེ་སློང་རྒྱ་མཚོའི་རྒྱལ་མཚན་གྱི་མདུན་དུ་ལོན་ཏེ། དེ་ལྟར་ཟླ་བ་དྲུག་དང༌། ཉིན་ཞག་དྲུག་འདས་ནས། དགེ་སློང་རྒྱ་མཚོའི་རྒྱལ་མཚན་ཏིང་ངེ་འཛིན་དེ་ལས་

45-1-149b

ལངས་སོ། །དེ་ནས་ནོར་བཟང་གིས་སྨྲས་པ། འཕགས་པ། ཏིང་ངེ་འཛིན་འདི་དེ་ལྟར་ཟབ་ལ། དེ་ལྟར་རྒྱ་ཆེ་ཞིང༌། དེ་ལྟར་ཚད་མ་མཆིས་པའི་ཡུལ་དང་ལྡན་པ་དང༌། དེ་ལྟར་བསམ་
གྱིས་མི་ཁྱབ་པའི་རྒྱན་དང་ལྡན་པ་དང༌། དེ་ལྟར་སྣང་བ་མཚུངས་པ་མ་མཆིས་པ་དང༌། དེ་ལྟར་གྲངས་མ་མཆིས་པའི་རྒྱན་དང་ལྡན་པ་དང༌། དེ་ལྟར་མི་འཕྲོག་པའི་སྤྱོད་ཡུལ་དང་ལྡན་པ་
དང་༑ དེ་ལྟར་མ་འདྲེས་པའི་ཡུལ་དང་ལྡན་པ་དང༌། དེ་ལྟར་ཕྱོགས་ཀུན་ཏུ་རྣམ་པར་སྣང་བ་དང༌། ཏིང་ངེ་འཛིན་འདི་དེ་ལྟར་སེམས་ཅན་གྱི་དོན་ཚད་མ་མཆིས་པ་རབ་ཏུ་སྒྲུབ་པར་
གྱུར་པ་ནི་ངོ་མཚར་ཏེ། དེ་ནས་སེམས་ཅན་ཐམས་ཅད་ཀྱི་སྡུག་བསྔལ་གྱི་ཕུང་པོ་ཚད་མ་མཆིས་པ་རྣམ་པར་ཞི་བར་བགྱི་བ་ལ་སྟ་གོན་དུ་གནས་པ་སྟེ། འདི་ལྟར་དབུལ་བའི་སྡུག་
བསྔལ་ཞི་བར་བགྱི་བ་ལ་སྟ་གོན་དུ་གནས་སོ། །སེམས་ཅན་དམྱལ་བའི་ལམ་གྱི་རྒྱུད་རྒྱུན་གཅད་པ་དང༌། བྱོལ་སོང་གི་སྐྱེ་གནས་ཀྱི་ལམ་གྱི་རྒྱུད་ལས་ཡོངས་སུ་བསྐྱབ་པ་དང༌། མི་
ཁོམ་པའི་ལམ་གྱི་རྒྱུད་ཀྱི་སྒོ་ཐམས་ཅད་གཅད་པ་དང༌། མཐོ་རིས་ཀྱི་ལམ་གྱི་རྒྱུད་དུ་ཕྱིན་པར་བགྱི་བ་དང༌། ལྷ་དང་མིའི་དགའ་བ་དང་བདེ་བ་འབྱུང་བར་བགྱི་བ་དང༌། བསམ་གཏན་
གྱི་ཡུལ་གྱི་དགའ་བ་ཉམས་སུ་མྱོང་བར་བགྱི་བ་དང༌། འདུས་བྱས་ལ་སྤྱོད་པའི་བདེ་བ་ཡོངས་སུ་འཕེལ་བར་བགྱི་བ་དང༌། ཁམས་གསུམ་པ་ལས་འབྱུང་བའི་སྒོ་ཡོངས་སུ་བསྟན་

45-1-150a

པ་ལ་སྟ་གོན་དུ་གནས་པའོ། །བྱང་ཆུབ་ཀྱི་སེམས་ཡང་དག་པར་སྐྱེ་བའི་རྒྱུ་ཡོངས་སུ་བརྗོད་པ་ལ་སྟ་གོན་དུ་གནས་པའོ། །བསོད་ནམས་དང་ཡེ་
ཤེས་ཀྱི་ཚོགས་ཡང་དག་པར་སྐྱེ་བའི་རྒྱུ་རྣམ་པར་འཕེལ་བར་བགྱི་བ་དང༌། སྙིང་རྗེ་ཆེན་པོའི་ཤུགས་རྒྱ་ཆེན་པོ་རྣམ་པར་འཕེལ་བར་བགྱི་བ་དང༌། སྨོན་ལམ་ཆེན་པོའི་
སྟོབས་ཡོངས་སུ་བསྐྱེད་པར་བགྱི་བ་དང༌། བྱང་ཆུབ་སེམས་དཔའི་ལམ་སྣང་བ་རབ་ཏུ་འཐོབ་པར་བགྱི་བ་དང༌། ཕ་རོལ་ཏུ་ཕྱིན་པ་ཆེན་པོའི་ཐེག་པ་རྣམ་པར་དགོད་པ་དང༌། ཐེག་
པ་ཆེན་པོའི་ཁྱད་པར་ལ་འཇུག་པ་མངོན་པར་བསྒྲུབ་པ་དང༌། ཀུན་ཏུ་བཟང་པོའི་སྤྱོད་པ་ཤེས་ཤིང་སྣང་བར་བགྱི་བ་དང༌། བྱང་ཆུབ་སེམས་དཔའི་ས་ཤེས་ཤིང་སྣང་བ་ཐོབ་
པར་བགྱི་བ་དང༌། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་དང༌། སྤྱོད་པ་དང༌། འབྱུང་བའི་རྒྱན་རྣམ་པར་དག་པ་ཡོངས་སུ་བསྒྲུབ་པ་དང༌། ཐམས་ཅད་མཁྱེན་པའི་
ས་གནན་པ་ལ་ཐོགས་པ་མ་མཆིས་པར་བགྱི་བ་སྟ་གོན་དུ་གནས་པའོ། །འཕགས་པ། ཏིང་འཛིན་དེའི་མིང་ཅི་ཞེས་བགྱི། སྨྲས་པ། རིགས་ཀྱི་བུ། ཤེས་རབ་ཀྱི་ཕ་རོལ་
ཏུ་ཕྱིན་པ་ཀུན་ནས་ལྟ་བའི་བཏང་སྙོམས་ཡོངས་སུ་ཐོབ་པ་ཞེས་བྱ་བ་ཡོད་དེ། ཏིང་འཛིན་འདི་ནི་དེའི་སྣང་བ་སྟེ། སྒོ་ཀུན་ནས་རྣམ་པར་དག་པའི་རྒྱན་ཅེས་བྱ་བའོ། །རིགས་

45-1-150b

ཀྱི་བུ། ཤེས་རབ་ཀྱི་ཕ་རོལ་ཏུ་ཕྱིན་པ་ཀུན་ནས་ལྟ་བའི་བཏང་སྙོམས་རབ་ཏུ་ཐོབ་པའི་སྣང་བ་ལས་སྐྱེས་པའི་ཏིང་ངེ་འཛིན་སྒོ་ཀུན་ནས་རྣམ་པར་དག་པའི་རྒྱན་ཅེས་བྱ་བ་འདི་ཤིན་ཏུ་
བསྒོམས་ན། སྒོ་ཀུན་ནས་རྣམ་པར་དག་པའི་རྒྱན་ལ་སོགས་པ་ཏིང་ངེ་འཛིན་བརྒྱ་སྟོང་གྲངས་མེད་པ་ཕྲག་བཅུ་ཚང་བ་ཡོངས་སུ་འགྲུབ་པར་འགྱུར་རོ། །སྨྲས་པ། འཕགས་པ། ཏིང་ངེ་
འཛིན་འདིའི་ཡུལ་དེར་བས་སམ་མ་བས། སྨྲས་པ། རིགས་ཀྱི་བུ། ཏིང་ངེ་འཛིན་འདི་ལ་སྙོམས་པར་ཞུགས་པ་ལ་ནི་འཇིག་རྟེན་གྱི་ཁམས་རྣམ་པར་དམིགས་པ་ལ་ཐོགས་པ་མེད་དོ། །
འཇིག་རྟེན་གྱི་ཁམས་སུ་འཇུག་པར་བྱ་བ་ལ་ཐོགས་པ་མེད་དོ། །འཇིག་རྟེན་གྱི་ཁམས་རྣམ་པར་གནོན་པ་ལ་ཐོགས་པ་མེད་དོ། །འཇིག་རྟེན་གྱི་ཁམས་ཡོངས་སུ་བརྒྱན་པ་ལ་
ཐོགས་པ་མེད་དོ། །འཇིག་རྟེན་གྱི་ཁམས་ཡོངས་སུ་སྦྱང་བ་ལ་ཐོགས་པ་མེད་དོ། །འཇིག་རྟེན་གྱི་ཁམས་ཡོངས་སུ་དག་པར་བྱ་བ་ལ་ཐོགས་པ་མེད་དོ། །སངས་རྒྱས་བལྟ་ཞིང་
རྣམ་པར་དམིགས་པར་བྱ་བ་ལ་ཐོགས་པ་མེད་དོ། །སངས་རྒྱས་ཀྱི་བདག་ཉིད་ཆེ་བ་བརྟག་པ་ལ་ཐོགས་པ་མེད་དོ། །སངས་རྒྱས་ཀྱི་རྣམ་པར་འཕྲུལ་པ་ཡོངས་སུ་ཤེས་པར་བྱ་
བ་ལ་ཐོགས་པ་མེད་དོ། །སངས་རྒྱས་ཀྱི་སྟོབས་ལ་འཇུག་ཅིང་ཁོང་དུ་ཆུད་པར་བྱ་བ་ལ་ཐོགས་པ་མེད་དོ། །སངས་རྒྱས་ཀྱི་ཡོན་ཏན་རྒྱ་མཚོར་འཇུག་པ་ལ་ཐོགས་པ་མེད་དོ། །སངས་

45-1-151a

རྒྱས་ཀྱི་ཆོས་ཀྱི་སྤྲིན་གྱི་ཆར་ཡོངས་སུ་གཟུང་བ་ལ་ཐོགས་པ་མེད་དོ། །སངས་རྒྱས་ཀྱི་ཆོས་ཀྱི་འཁོར་ལོ་འཁོར་མ་འདྲེས་པ་ཤེས་ཤིང་ཁོང་དུ་
ཆུད་པར་བྱ་བ་ལ་ཐོགས་པ་མེད་དོ། །སངས་རྒྱས་ཀྱི་འཁོར་གྱི་དཀྱིལ་འཁོར་གྱི་རྒྱ་མཚོ་ལ་འཇུག་ཅིང་ཁོང་དུ་ཆུད་པར་བྱ་བ་ལ་ཐོགས་པ་མེད་དོ། །ཕྱོགས་བཅུར་འཇུག་
ཅིང་རྗེས་སུ་བགྲང་བར་བྱ་བ་ལ་ཐོགས་པ་མེད་དོ། །སངས་རྒྱས་ཀྱི་ཆོས་བསྟན་པ་རྗེས་སུ་བརྟག་པར་བྱ་བ་ལ་ཐོགས་པ་མེད་དོ། །སངས་རྒྱས་ཀྱི་ཕྱོགས་རྗེས་སུ་བརྟག་
པར་བྱ་བ་ལ་ཐོགས་པ་མེད་དོ། །སྙིང་རྗེ་ཆེན་པོའི་ཕྱོགས་རྣམ་པར་མི་སྤང་པ་ལ་ཐོགས་པ་མེད་དོ། །བྱམས་པས་ཕྱོགས་རྒྱས་པར་དགང་བ་ལ་ཐོགས་པ་མེད་དོ། །སངས་
རྒྱས་བལྟ་བའི་ཕྱོགས་ལ་འཇུག་པས་མི་ངོམས་པར་བྱ་བ་ལ་ཐོགས་པ་མེད་དོ། །སེམས་ཅན་རྒྱ་མཚོ་ཐམས་ཅད་དུ་འཇུག་ཅིང་ཁོང་དུ་ཆུད་པར་བྱ་བ་ལ་ཐོགས་པ་མེད་
དོ༑ ༑སེམས་ཅན་གྱི་དབང་པོ་རྒྱ་མཚོ་ཐམས་ཅད་ཤེས་ཤིང་ཁོང་དུ་ཆུད་པར་བྱ་བ་ལ་ཐོགས་པ་མེད་དོ། །སེམས་ཅན་གྱི་དབང་པོ་ཐམས་ཅད་ཤེས་པར་བྱ་བ་ལ་ཐོགས་
པ་མེད་དོ། །རིགས་ཀྱི་བུ་།ཁོ་བོས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣམ་པར་སྤྱོད་པ་འདི་ཤེས་སུ་ཟད་ན། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་

45-1-151b

རྣམ་པར་སྤྱོད་པ་རྒྱ་མཚོ་ལ་ཞུགས་པ། ཆོས་ཀྱི་དབྱིངས་ཀྱི་ཡུལ་ལ་བློ་གྲོས་རྣམ་པར་དག་པ། ཆོས་ཐམས་ཅད་ལ་རིག་པ་རྗེས་སུ་འབྲང་བའི་ཡེ་ཤེས་ཅན། བློ་ཤིན་ཏུ་ཡངས་
པས་ཚད་མེད་པའི་ཡུལ་རྒྱས་པར་འགེངས་པ། གཟུངས་ཆེན་པོའི་སྣང་བ་ལ་དབང་བསྒྱུར་བ། ཏིང་ངེ་འཛིན་གྱི་དཀྱིལ་འཁོར་སྣང་བ་ཐམས་ཅད་ཤིན་ཏུ་དག་པ་མངོན་པར་
ཤེས་པས་རྣམ་པར་འཕྲུལ་པ་དང༌། ཁྱུ་མཆོག་གི་མཐུ་འབྱིན་པ་ལ་ཤིན་ཏུ་འབྱུང་བ། ཐ་དད་པ་ཡང་དག་པར་ཤེས་པ་མི་ཟད་པའི་རྒྱ་མཚོ་ལ་ཞུགས་པ། ངག་སྙན་པ་སའི་
སྙིང་པོ་དང་ལྡན་པ་བརྗོད་པ། འགྲོ་བ་ཐམས་ཅད་ཀྱི་རྟེན་དུ་གྱུར་པ་རྣམས་ཀྱི་སྤྱོད་པ་ཤེས་པའམ། ཡོན་ཏན་བརྗོད་པའམ། སྤྱོད་ཡུལ་བསྟན་པའམ། ཡུལ་རབ་ཏུ་བརྗོད་
པའམ། སྨོན་ལམ་ཆེན་པོའི་སྟོབས་ཡང་དག་པར་བསྔགས་པའམ། འབྱུང་བའི་སྒོ་ཡོངས་སུ་སྣང་བར་བྱ་བའམ། ཡང་དག་པར་བསྒྲུབ་པ་མངོན་པར་བརྗོད་པའམ། ལམ་
ཡོངས་སུ་བསྟན་པའམ། ཏིང་ངེ་འཛིན་གྱི་རྒྱུན་གྱི་རྗེས་སུ་འབྲང་བར་བྱ་བའམ། སེམས་ཀྱི་ཡུལ་ཤེས་པར་བྱ་བའམ། ཡེ་ཤེས་མཉམ་པ་ཉིད་ཁོང་དུ་ཆུད་པར་བྱ་བར་ནུས་རེ་
སྐན༑ སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། ཕྱོགས་ཀྱི་གནས་རྒྱ་མཚོ་རྣམ་པར་རློབ་པ་ཞེས་བྱ་བ་ཡོད་དེ། དེ་ན་བཟའ་ཤིང་གི་ར་བ་ཀུན་ནས་རྣམ་པར་བརྒྱན་

45-1-152a

པ་ཞེས་བྱ་བ་ཞིག །གྲོང་ཁྱེར་འོད་ཆེན་པོ་ཞེས་བྱ་བའི་ཤར་ཕྱོགས་ལོགས་ན་ཡོད་དེ། དེ་ན་ཤེས་ལས་སྐྱེས་པའི་རྒྱལ་པོ་འོད་བཟང་གི་
ཆུང་མ། དགེ་བསྙེན་མ་ཡིད་བཞིན་ཞེས་བྱ་བ་ཡོད་ཀྱི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌།
ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་དགའ་རངས་ཏེ། མགུ་ཞིང་ཉམས་བདེ་ལ། ཚིམ་ཞིང་ཡིད་བདེ་བ་སྐྱེས་ནས། དགེ་སློང་རྒྱ་
མཚོའི་རྒྱལ་མཚན་ལས་སྙིང་པོ་ཡོངས་སུ་བླངས་ཏེ། ཆོས་ཀྱིས་ཉེ་བར་འཚོ་བར་བྱས་པ། ཏིང་ངེ་འཛིན་གྱི་ཡུལ་ལ་ཞུགས་པ། སྣང་བ་ཐོབ་པ་ཡེ་ཤེས་སྣང་བར་
གྱུར་པ། ཏིང་ངེ་འཛིན་གྱི་སྣང་བ་རབ་ཏུ་ཐོབ་པ། མོས་པ་རྣམ་པར་དག་པ་ཁོང་དུ་ཆུད་པ། སེམས་ཅན་ཆོས་ཀྱི་ཚུལ་གྱི་སྣང་བའི་རྗེས་སུ་སོང་བ། རྣམ་
པར་དག་པའི་སྒོས་སྣང་བ་དང་ལྡན་པར་གྱུར་པ། ཕྱོགས་སུ་ཡེ་ཤེས་ཀྱི་སྣང་བ་རབ་ཏུ་འདལ་བ་དེས། དགེ་སློང་རྒྱ་མཚོའི་རྒྱལ་མཚན་གྱི་རྐང་པ་གཉིས་ལ་སྤྱི་
བོས་ཕྱག་འཚལ་ཏེ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། དགེ་སློང་རྒྱ་མཚོའི་རྒྱལ་མཚན་ལ་བཏུད་དེ་ཕྱག་འཚལ་ནས། ཡང་དང་

45-1-152b

ཡང་ལྟ་ཞིང༌། ཡང་དང་ཡང་མངོན་པར་བལྟ་བ་དང༌། ཕྱག་བྱ་བ་དང༌། རབ་ཏུ་གདུད་པ་དང༌། གུས་བར་བྱ་བ་དང༌། རིམ་གྲོར་བྱ་བ་དང༌། ཡིད་ལ་བྱ་བ་དང༌། བསམ་
པ་དང༌། བསྒོམ་པ་དང༌། ཡོངས་སུ་བསྒོམ་པ་དང༌། ལེགས་པར་བརྗོད་པ་དང༌། ངོ་མཚར་དུ་བྱ་བ་དང༌། ཡོན་ཏན་མངོན་དུ་བྱ་བ་དང༌། རྗེས་སུ་བསྔགས་པ་དང༌། རྗེས་སུ་
འབྲང་བར་བྱ་བ་དང༌། རྗེས་སུ་དྲན་པར་བྱ་བ་དང༌། བརྟན་པར་བྱ་བ་དང༌། མི་བཏང་བ་དང༌། ཡིད་ལ་བསམ་པ་དང༌། རྗེས་སུ་འབྲང་བར་བྱ་བ་དང༌། སྨོན་ལམ་གྱི་རྗེས་སུ་འཇུག་
པར་བྱ་བ་དང༌། མཐོང་བར་དགའ་བ་དང༌། དབྱངས་ཀྱི་མཚན་མ་གཟུང་བ་དང༌། གཟུངས་ཀྱི་རྗེས་སུ་བསམ་པ་དང༌། མིང་ཡོངས་སུ་གཟུང་བའི་རྗེས་སུ་སོང་བའི་སེམས་དང་
ལྡན་པར་བྱ་བ་དང༌། ཁ་དོག་དང་དབྱིབས་རྗེས་སུ་དྲན་པར་བྱ་བ་དང༌། ཡེ་ཤེས་ཀྱི་ཡུལ་རྗེས་སུ་བསམ་པ་དང༌། ཏིང་ངེ་འཛིན་གྱི་ཡུལ་ལ་རྗེས་སུ་འཇུག་པར་བྱ་བ་དང༌། སྨོན་
ལམ་གྱི་ཡུལ་ལ་རྗེས་སུ་འབྲང་བར་བྱ་བ་དང༌། སྤྱོད་ཡུལ་གྱི་ཡུལ་རྣམ་པར་དཔྱད་པར་བྱ་བ་དང༌། ཡེ་ཤེས་ཀྱི་སྣང་བ་ཡོངས་སུ་གཟུང་བ་བྱེད་ཅིང་དགེ་སློང་རྒྱ་མཚོའི་རྒྱལ་མཚན་གྱི་
དྲུང་ནས་སོང་ངོ༌།།    །།བམ་པོ་དགུ་བཅུ་གཉིས་པ། དེ་ནས་ཚོང་དཔོན་གྱི་བུ་ནོར་བཟང་དགེ་བའི་བ་ཤེས་གཉེན་གྱི་ཡོན་ཏན་གྱིས་ནི་མགུ། དགེ་བའི་བཤེས་

45-1-153a

གཉེན་གྱིས་ནི་ཡང་དག་པར་བསྔགས་ཏེ་བཏང༌། དགེ་བའི་བཤེས་གཉེན་མཐོང་བའི་བྱིན་གྱིས་ནི་བྱིན་དུ་བརླབས། དགེ་བའི་བཤེས་
གཉེན་གྱི་གདམས་ངག་ལ་ནི་ནན་ཏན་དུ་བྱེད། དགེ་བའི་བཤེས་གཉེན་ཡིད་དུ་འོང་བ་ནི་རྗེས་སུ་སེམས། དགེ་བའི་བཤེས་གཉེན་ལ་ནི་སངས་རྒྱས་ཀྱི་ཆོས་ཀྱི་འབྱུང་
གནས་ཙམ་དུ་ལྟ། དགེ་བའི་བཤེས་གཉེན་ནི་སངས་རྒྱས་ཀྱི་ཆོས་སྟོན་པ་ཡིན་པར་ཡང་དག་པར་ལྟ། དགེ་བའི་བཤེས་གཉེན་ནི་ཐམས་ཅད་མཁྱེན་པ་ཉིད་ཀྱི་ཆོས་
རྗེས་སུ་ལྟ། དགེ་བའི་བཤེས་གཉེན་ནི་སངས་རྒྱས་ནམ་མཁའ་བལྟ་བ་ལ་མིག་ཙམ་དུ་ལྟ་ཞིང་མཐར་གྱིས་ཕྱོགས་ཀྱི་གནས། རྒྱ་མཚོ་རྣམ་པར་རློབ་པའི་བཟའ་
ཤིང་གི་རབ་ཀུན་ནས་རྣམ་པར་བརྒྱན་པ་གང་ན་བ་དེར་ཕྱིན་ནས། དེས་མཐོང་མཐོང་བ། བཟའ་ཤིང་གི་ར་བ་ཀུན་ནས་རྣམ་པར་བརྒྱན་པ་རིན་པོ་ཆེ་ཐམས་ཅད་ཀྱི་ར་བས་
ཀུན་ནས་བསྐོར་བ། རིན་པོ་ཆེའི་ཤིང་གི་ཕྲེང་བ་སྤེལ་ལེགས་པས་ཡོངས་སུ་བརྒྱན་པ། རིན་པོ་ཆེ་ཐམས་ཅད་ཀྱི་ཤིང་གི་ཕྲེང་བའི་མེ་ཏོག་སྲད་བུ་ཡིད་དུ་འོང་བའི་སྤྲིན་
རབ་ཏུ་འཕྲུལ་བས་གཞི་རྒྱས་པ། རིན་པོ་ཆེ་ཐམས་ཅད་ཀྱི་ཤིང་གིས་ཡང་དག་པར་བརྒྱན་པ། ཤིང་ཐམས་ཅད་ཀྱི་མེ་ཏོག་ཤིན་ཏུ་རྒྱས་པ་སྣ་ཚོགས་ཀྱིས་ཡོངས་སུ་

45-1-153b

གང་བ། སྤོས་སྣ་ཚོགས་ཀྱི་ཤིང་གི་ཕྲེང་བ་ལས་ཕྱོགས་ཀུན་ཏུ་སྤོས་ཀྱི་ངད་ཞིམ་པ། རིན་པོ་ཆེའི་ཕྲེང་བའི་ཤིང་སྣ་ཚོགས་ཀྱི་ལྷུན་ལས། རིན་པོ་ཆེ་སྣ་ཚོགས་ཀྱི་ཕྲེང་བ་འཕྱང་
བ་རབ་ཏུ་འབྱུང་ཞིང་ཆར་ལྟར་མངོན་པར་འབབ་པ། རིན་པོ་ཆེའི་རྒྱལ་པོ་ཐམས་ཅད་ཀྱི་ཤིང་དང༌། ནོར་བུ་རིན་པོ་ཆེ་སྣ་ཚོགས་ཀྱིས་མཛེས་ཤིང་སྤ་ལ་རྒྱ་ཆེར་བརྒྱན་པའི་
གཞི་ཅན། ཡིད་བཞིན་གྱི་གོས་ཀྱི་ཤིང་ཐམས་ཅད་ལས་ཁ་དོག་སྣ་ཚོགས་ཀྱི་གོས་འབྱུང་བས་གམ་ཡོ་ཁེབས་ཤིང་མཛེས་པར་བརྒྱན་པ། སིལ་སྙན་གྱི་ཤིང་ཐམས་ཅད་
ལས༑ ལྷ་རྫས་ལས་ཀྱང་འཕགས་པའི་སིལ་སྙན་རླུང་གིས་བསྐྱོད་ཅིང་སྒྲ་འབྱིན་པའི་དབྱངས་སྙན་པ་འབྱུང་བ། སའི་གཞི་མཐོན་དམན་མེད་པར་གནས་པ། རྒྱན་གྱི་
ཤིང་སྣ་ཚོགས་ཀྱི་གསེབ་ནས་རྒྱན་སྣ་ཚོགས་རྣམ་པ་ཐ་དད་པར་རྒྱུན་དུ་འབྱུང་ཞིང་འཕྱང་བས་རབ་ཏུ་བརྒྱན་པའི་རྒྱན་དང་ལྡན་པ་མཐོང་སྟེ། བཟའ་ཤིང་གི་ར་བ་ཆེན་
པོ་ཀུན་ནས་རྣམ་པར་བརྒྱན་པ་དེའི་ནང་ན་ཁང་པ་བྱེ་བ་བརྒྱ་སྟོང་ཕྲག་བཅུ་ཀུན་ཀྱང༌། ནོར་བུ་རིན་པོ་ཆེ་དམ་པ་སྣ་ཚོགས་ཀྱི་བ་གམ་གྱིས་རྣམ་པར་བརྒྱན་པ་དང༌། ཁང་པ་
བརྩེགས་པ་བརྒྱ་སྟོང་ཕྲག་བཅུ་འཛམ་བུ་ཆུ་ཀླུང་གི་གསེར་ལས་བརྩེགས་པའི་བདེ་དང་ལྡན་པ་དང༌། གཞལ་མེད་ཁང་བརྒྱ་སྟོང་ཕྲག་བཅུག་གདུང་རིན་པོ་ཆེ་རྣམ་པར་སྣང་

45-1-154a

པ་ལས་བྲེས་པ་དང༌། རྫིང་བུ་བརྒྱ་སྟོང་ཕྲག་བཅུ་རིན་པོ་ཆེ་ཐམས་ཅད་ལས་གཞི་བླངས་ཏེ། རིན་པོ་ཆེ་སྣ་ཚོགས་ཀྱི་ཕ་གུས་མུ་ཁྱུད་བྱས་པ། རིན་
པོ་ཆེ་ཐམས་ཅད་ཀྱི་ཐེམ་སྐས་བཏགས་པ། རིན་པོ་ཆེ་སྣ་ཚོགས་ཀྱི་སྟེགས་བུས་བསྐོར་བ། ལྷ་རྫས་ཀྱི་ཙན་དན་གྱི་དྲི་དང་ལྡན་པའི་ཆུས་གང་བ། གསེར་གྱི་བྱེ་མས་ཀུན་ཏུ་གྲམ་
པ༑ གཞི་ནོར་བུ་རིན་པོ་ཆེ་ཆུ་འདང་ཀུན་ཏུ་བཀྲམ་པ། ཕྱོགས་བཞི་ནས་ཐེམ་སྐས་རྣམ་པར་བྲེས་པ། ཡན་ལག་བརྒྱད་དང་ལྡན་པའི་ཆུས་གང་བ་དང༌། ངང་དུར་དང༌། རྨ་བྱ་དང༌།
ཁུ་བྱུག་དང༌། ཁྲུང་ཁྲུང་དང༌། ཀ་ལ་པིངྐ་དང༌། ཀུ་ན་ལའི་སྒྲ་སྐད་སྙན་པའི་དབྱངས་དང་ལྡན་པ། རིན་པོ་ཆེའི་ཏ་ལའི་ཕྲེང་བས་ཀུན་ནས་བརྒྱན་པ། གསེར་གྱི་དྲིལ་བུའི་དྲ་བས་
ཀུན་ནས་ཡོག་པ། རླུང་གིས་བསྐྱོད་པའི་སྒྲ་ཡིད་དུ་འོང་བ་འབྱུང་བ། སྟེང་ནས་རིན་པོ་ཆེའི་བླ་རེ་ཆེན་པོ་བྲེས་པ། རིན་པོ་ཆེ་སྣ་ཚོགས་ཀྱི་ཤིང་གི་ར་བས་ཡོངས་སུ་བསྐོར་
བ༑ རིན་པོ་ཆེའི་དྲ་བས་བརྒྱན་པའི་གདུགས་དང༌། རྒྱལ་མཚན་ལེགས་པར་བསྒྲེང་བ། ལུ་མ་བརྒྱ་སྟོང་ཕྲག་བཅུ་དུས་དང་མཐུན་པའི་ཙན་དན་གྱི་འདམ་གྱིས་མཐའ་
འཁོར་བ། རིན་པོ་ཆེ་སྣ་ཚོགས་ཀྱི་ཁ་དོག་ཏུ་འདུག་པའི་པདྨོས་ཡོངས་སུ་ཁྱབ་པ། རིན་པོ་ཆེའི་པདྨོའི་འོད་ཆེན་པོས་སྣང་བར་གྱུར་པའི་ཆུ་དྲི་མ་མེད་པ་དང་ལྡན་པ་ཡོད་པ་

45-1-154b

སྟེ༑ བཟའ་ཤིང་གི་ར་བ་དེའི་དབུས་ན་གཞལ་མེད་ཁང་ཆེན་པོ་རྒྱལ་མཚན་སྣ་ཚོགས་ཞེས་བྱ་བ་སའི་གཞི་རིན་པོ་ཆེ་རྒྱ་མཚོའི་སྙིང་པོ་ལས་བླངས་པ། ནོར་བུ་རིན་པོ་ཆེའི་
ཀ་བ་བཀྱེ་བ། འཛམ་བུ་ཆུ་ཀླུང་གི་གསེར་གྱི་ལྷུན་མངོན་པར་འཕགས་པ་ནོར་བུ་རིན་པོ་ཆེ་འགྲོ་བར་རྣམ་པར་སྣང་བའི་སྤང་ལེབ་བཀྱེ་བས་བརྒྱན་པ། གཞི་ནོར་བུ་རིན་པོ་ཆེ་འབར་
བ་གྲངས་མེད་པའི་ར་བས་བྲེས་པ། རིན་པོ་ཆེའི་རྒྱལ་པོ་མི་ཕམ་པའི་སྤོས་ཀྱི་དྲིས་གམ་ཡོ་ཀུན་ནས་བདུགས་པ། རིན་པོ་ཆེའི་རྒྱལ་པོ་སྒྲ་སྙན་པ་འབྱིན་པའི་དྲིའི་ངད་ཀུན་ཏུ་ལྡང་
བ༑ རིན་པོ་ཆེའི་རྒྱལ་པོ་དྲི་རྣམ་པར་གསལ་བར་བྱེད་པས། དབང་པོ་རྣོ་བའི་བག་ཆགས་རྣམ་པར་བསྒྲུབས་པ་དང་ལྡན་ཞིང་གཞལ་མེད་ཁང་ཆེན་པོ་རྒྱལ་མཚན་སྣ་ཚོགས་
དེར་སྟན་གྲངས་མེད་ཅིང་ཚད་མེད་པ་བཏིང་བར་གྱུར་པ་འདི་ལྟ་སྟེ། པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་ཕྱོགས་སྣང་བར་བྱེད་པའི་པདྨོའི་སྙིང་པོ་ཅན་དང༌། ནོར་བུ་རིན་
པོ་ཆེ་རྣམ་པར་སྣང་བའི་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་འགྲོ་བ་ཡིད་དུ་འོང་བའི་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་མཛོད་སྣ་ཚོགས་ཀྱི་པདྨོའི་སྙིང་པོ་ཅན་དང༌།
ནོར་བུ་རིན་པོ་ཆེ་སེང་གེའི་ཤིང་ཐགས་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་དྲི་མ་མེད་པའི་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེས་བརྒྱན་པའི་པདྨོའི་སྙིང་པོ་ཅན་

45-1-155a

དང་༑ ནོར་བུ་རིན་པོ་ཆེ་སྒོ་ཀུན་ནས་བརྒྱན་པའི་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་འོད་ཀྱི་རྒྱན་གྱི་པདྨོའི་སྙིང་པོ་ཅན་དང༌། ནོར་བུ་རིན་
པོ་ཆེ་རྒྱ་མཚོའི་གནས་རྣམ་པར་དག་པའི་རིན་པོ་ཆེས་རྣམ་པར་བརྒྱན་པའི་འོད་ཟེར་ཀུན་ཏུ་འབྱུང་བའི་པདྨོའི་སྙིང་པོ་ཅན་དང༌། ནོར་བུ་རིན་པོ་ཆེ་རྡོ་རྗེའི་སེང་གེས་གནོན་
པའི་པདྨོའི་སྙིང་པོ་ཅན་དག་བཤམས་ཤིང་བཏིང་བ་སྟེ། གཞལ་མེད་ཁང་ཆེན་པོ་རྒྱལ་མཚན་སྣ་ཚོགས་དེའི་བ་གམ་མང་པོ་ཡང་རིན་པོ་ཆེ་བསམ་གྱིས་མི་ཁྱབ་པ་
ལས་བྱས་པ། རིན་པོ་ཆེ་སྣ་ཚོགས་ཀྱིས་རྣམ་པར་བརྒྱན་པ། ཁ་དོག་བསམ་གྱིས་མི་ཁྱབ་པར་མཛེས་ཤིང་གཟུགས་ཡོད་དུ་འོང་བ་དག་གོ །བཟའ་ཤིང་གི་ར་བ་ཀུན་
ནས་བརྒྱན་པ་དེ་སྟེང་ནས་བླ་རེ་ཆེན་པོ་བརྒྱ་སྟོང་ཕྲག་བཅུས་ཀུན་ནས་ཁེབས་པ་སྟེ། འདི་ལྟར་གོས་ཀྱི་བླ་རེ་དང༌། འཁྲི་ཤིང་གི་བླ་རེ་དང༌། མེ་ཏོག་གི་བླ་རེ་དང༌། ཕྲེང་
བའི་བླ་རེ་དང༌། སྤོས་ཀྱི་བླ་རེ་དང༌། ནོར་བུ་རིན་པོ་ཆེའི་བླ་རེ་དང༌། གསེར་གྱི་བླ་རེ་དང༌། རྒྱན་གྱི་བླ་རེ་དང༌། རིན་པོ་ཆེ་རྡོ་རྗེ་སྣང་བའི་བླ་རེ་དང༌། གླང་པོའི་ཤུགས་དང་ལྡན་
པས་སྤྲུལ་པའི་ལྷ་མོའི་བླ་རེ་དང༌། ནོར་བུ་རིན་པོ་ཆེ་བརྒྱ་བྱིན་མངོན་པར་དགའ་བའི་བླ་རེ་དང༌། དེ་དག་ལ་སོགས་པ་བླ་རེ་བརྒྱ་སྟོང་ཕྲག་བཅུས་ཀུན་ནས་ཁེབས་པར་བྱས་པའོ།།

45-1-155b

རིན་པོ་ཆེའི་དྲ་བ་བརྒྱ་སྟོང་ཕྲག་བཅུས་ཀུན་ནས་ཡོག་པ་སྟེ། འདི་ལྟར་རིན་པོ་ཆེ་དམ་པའི་དྲིལ་བུའི་དྲ་བ་དང༌། རིན་པོ་ཆེའི་གདུགས་ཀྱི་དྲ་བ་དང༌། རིན་པོ་ཆེའི་འབྲུའི་དྲ་བ་
དང་༑ མུ་ཏིག་རྒྱ་མཚོའི་སྙིང་པོའི་དྲ་བ་དང༌། ནོར་བུ་རིན་པོ་ཆེ་བཻ་ཌཱུཪྻ་སྔོན་པོའི་དྲ་བ་དང༌། སེང་གེའི་འཁྲི་ཤིང་གི་དྲ་བ་དང༌། ནོར་བུ་རིན་པོ་ཆེ་ཆུ་ཤེལ་གྱི་དྲ་བ་དང༌། སྤོས་ཀྱི་
གཟུགས་ཀྱི་དྲ་བ་དང༌། རིན་པོ་ཆེའི་ཅོད་པན་དང༌། རིན་པོ་ཆེའི་ཕྲེང་བའི་དྲ་བ་དང༌། དེ་དག་ལ་སོགས་པ་རིན་པོ་ཆེའི་དྲ་བ་བརྒྱ་སྟོང་ཕྲག་བཅུས་ཀུན་ནས་ཡོག་པ། སྣང་བ་
ཆེན་པོ་བརྒྱ་སྟོང་ཕྲག་བཅུས་ཀྱང་ཀུན་ནས་ཡོག་པ་སྟེ། འདི་ལྟར་ནོར་བུ་རིན་པོ་ཆེ་སྐར་མའི་འོད་ཟེར་གྱི་སྣང་བ་དང༌། ནོར་བུ་རིན་པོ་ཆེ་ཉི་མའི་སྙིང་པོའི་སྣང་བ་དང༌།
ནོར་བུ་རིན་པོ་ཆེ་ཟླ་བའི་རྒྱལ་མཚན་གྱི་སྣང་བ་དང༌། ནོར་བུ་རིན་པོ་ཆེ་སྤོས་ཀྱི་དུད་པ་འོད་འཕྲོ་བའི་སྣང་བ་དང༌། ནོར་བུ་རིན་པོ་ཆེ་དཔལ་གྱི་སྙིང་པོའི་སྣང་བ་དང༌། ནོར་བུ་
རིན་པོ་ཆེ་པདྨོའི་སྙིང་པོའི་སྣང་བ་དང༌། ནོར་བུ་རིན་པོ་ཆེ་སྐར་མའི་རྒྱལ་མཚན་གྱི་སྣང་བ་དང༌། ནོར་བུ་རིན་པོ་ཆེ་སྒྲོན་མ་ཆེན་པོའི་སྣང་བ་དང༌། ནོར་བུ་རིན་པོ་ཆེ་ཕྱོགས་ཀུན་
ཏུ་རྣམ་པར་སྣང་བའི་སྣང་བ་དང༌། ནོར་བུ་རིན་པོ་ཆེ་སྤོས་ཀྱི་སྤྲིན་ཆེན་པོའི་སྣང་བ་དང༌། གློག་གི་ཕྲེང་བ་འབྱུང་བའི་སྣང་བ་དང༌། དེ་དག་ལ་སོགས་པ་ནོར་བུ་རིན་པོ་ཆེའི་སྣང་

45-1-156a

བ་ཆེན་པོ་བརྒྱ་སྟོང་ཕྲག་བཅུས་རྟག་ཏུ་སྣང་བར་བྱས་པའོ། །བཟའ་ཤིང་གི་ར་བ་དེ་ནི་རྒྱན་ཆེན་པོའི་སྤྲིན་བརྒྱ་སྟོང་ཕྲག་བཅུའི་ཆར་འབབ་
པའི་རྒྱན་དང་ལྡན་པ་སྟེ། དུས་དང་མཐུན་པའི་ཙན་དན་གྱི་སྤྲིན་བརྒྱ་སྟོང་ཕྲག་བཅུའི་འབྲུག་སྒྲ་རབ་ཏུ་འབྱུང་བ་ལྷ་རྫས་ལས་འདས་པའི་ཕྲེང་བ་དང་ལྡ་ལྡིའི་སྤྲིན་ཆེན་པོ་ཀུན་ཏུ་མཆེད་
པས་རབ་ཏུ་བརྒྱན་པ། ལྷ་རྫས་ལས་འདས་པའི་གོས་ཚོན་སྣ་ཚོགས་དང་ལྡན་པའི་སྤྲིན་བརྒྱ་སྟོང་ཕྲག་བཅུའི་སྤྲིན་མངོན་པར་འབབ་པ། ལྷ་རྫས་ལས་འདས་པའི་རྒྱན་གྱི་སྤྲིན་
བརྒྱ་སྟོང་ཕྲག་བཅུས་རྣམ་པར་ཀླུབས་པ། ལྷའི་བུ་བརྒྱ་སྟོང་ཕྲག་བཅུ་མཐོང་བར་དགའ་སྟེ། འོག་ཏུ་ལྟ་ཞིང་རབ་ཏུ་འདུད་པའི་ཕྱག་ཆར་བཞིན་དུ་འབབ་པ། ལྷ་མིའི་
སྤྲིན་བརྒྱ་སྟོང་ཕྲག་བཅུ་སྔོན་གྱི་སྤྱོད་པའི་སྐལ་བ་མཉམ་པོས་རང་རང་གི་ལུས་འབུལ་བའི་ཆར་མངོན་པར་འབབ་པ། བྱང་ཆུབ་སེམས་དཔའི་སྤྲིན་བརྒྱ་སྟོང་ཕྲག་བཅུས་ཆོས་
མཉན་པས་སྒོམ་ཞིང་འོང་བའི་ཆར་མངོན་པར་འབབ་པ་སྟེ། དེ་ན་དགེ་བསྙེན་མ་ཡིད་བཞིན་གསེར་གྱི་སྙིང་པོའི་ཁྲི་ཆེན་པོ་ལ་འདུག་ཅིང་མུ་ཏིག་རྒྱ་མཚོའི་སྙིང་པོའི་དྲ་
བས་བརྒྱན་པའི་ཅོད་པན་ཐོགས་པ། ལག་པ་ལ་ལྷ་རྫས་ལས་འདས་པའི་གསེར་གྱི་དཔུང་རྒྱན་དང༌། གདུ་བུ་ཐོགས་པ། ལག་པ་ནོར་བུ་རིན་པོ་ཆེ་དཔལ་གྱི་རང་བཞིན་

45-1-156b

གྱི་འོད་ཟེར་གྱིས་རྣམ་པར་མཛེས་པར་གྱུར་པ། རྣ་ཆ་རིན་པོ་ཆེ་མཐོན་ཐིང་དྲི་མ་མེད་པ་རབ་ཏུ་འཕྱང་བ། མགོ་ནོར་བུ་རིན་པོ་ཆེའི་དྲ་བས་མཛེས་པར་བརྒྱན་པ། ནོར་བུ་རིན་པོ་ཆེ་སེང་གེའི་
གདོང་གི་རྣ་བའི་གོང་རྒྱན་ཐོགས་པ། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་མགུལ་འཁོར་ཐོགས་པ། ལུས་རིན་པོ་ཆེ་ཐམས་ཅད་ཀྱི་དྲ་བས་ཡོག་ཅིང་འོད་རབ་ཏུ་འབར་
བ༑ སྲོག་ཆགས་བྱེ་བ་ཁྲག་ཁྲིག་གིས་ལུས་རབ་ཏུ་བཏུད་དེ། ཕྱག་བྱ་བ་ཞིག་འདུག་སྟེ། དགེ་བསྙེན་མ་ཡིད་བཞིན་དེའི་དྲུང་དུ་ཤར་ཕྱོགས་ནས་ཚངས་པ་ཆེན་པོའམ། ཚངས་
ལྷ་ཉེ་ཕན་ནམ། ཚངས་པའི་རིས་སུ་གཏོགས་པའམ། དབང་བྱེད་དམ། གཞན་འཕྲུལ་དབང་བྱེད་ཀྱི་རིས་སུ་གཏོགས་པའམ། རབ་འཕྲུལ་དགའམ། འཕྲུལ་དགའི་རིས་
སུ་གཏོགས་པའམ། རབ་དགའ་ལྡན་ནམ། དགའ་ལྡན་གྱི་རིས་སུ་གཏོགས་པའམ། རབ་མཚེ་མའམ། མཚེ་མའི་རིས་སུ་གཏོགས་པའམ། ལྷའི་དབང་པོའམ། སུམ་
ཅུ་རྩ་གསུམ་གྱི་རིས་སུ་གཏོགས་པའམ། གནོད་སྦྱིན་གྱི་དབང་པོའམ། གནོད་སྦྱིན་ནམ། དྲི་ཟའི་དབང་པོའམ། དྲི་ཟའམ། གྲུལ་བུམ་གྱི་དབང་པོའམ། གྲུལ་བུམ་
མམ༑ ཀླུའི་དབང་པོའམ། ཀླུའམ། ལྷ་མ་ཡིན་གྱི་དབང་པོའམ། ལྷ་མ་ཡིན་ནམ། ནམ་མཁའ་ལྡིང་གི་དབང་པོའམ། ནམ་མཁའ་ལྡིང་ངམ། མིའམ་ཅིའི་དབང་པོའམ།

45-1-157a

མིའམ་ཅིའམ། ལྟོ་འཕྱེ་ཆེན་པོའི་དབང་པོའམ། ལྟོ་འཕྱེ་ཆེན་པོའམ། གཤིན་རྗེའམ། གཤིན་རྗེའི་བུ་མོའམ། ཡི་དྭགས་རྫུ་འཕྲུལ་ཆེན་པོའམ།
ཡི་དྭགས་སམ། མིའི་དབང་པོའམ། མི་ཡང་རུང་སྟེ། སེམས་ཅན་ཚད་མེད་གྲངས་མེད་པ་དག་འོང་བ་དང༌། དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌།
བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང་སྟེང་གི་ཕྱོགས་
ནས་ཀྱང་ཚངས་པ་ཆེན་པོའམ། ཚངས་ལྷ་ཉེ་ཕན་ནམ། ཚངས་པའི་རིས་སུ་གཏོགས་པའམ། དབང་བྱེད་དམ། དབང་བྱེད་ཀྱི་རིས་སུ་གཏོགས་པ་ནས། མིའི་དབང་
པོའམ། མིའི་བར་གྱི་སེམས་ཅན་མང་པོ་འོང་བ་དེ་དག་ནད་སྣ་ཚོགས་ཤིག་གིས་བཏབ་པས། ཉོན་མོངས་པ་སྣ་ཚོགས་ཀྱིས་ཀུན་ནས་འཁོར་ཏམ། ལྟ་བའི་རྣམ་པ་སྣ་ཚོགས་
ལ་མངོན་པར་ཞེན་ཏམ། ལས་ཀྱི་སྒྲིབ་པས་བསྒྲིབས་པ་ཞིག་ཡོད་ནའང༌། དེ་དག་གིས་དགེ་བསྙེན་མ་ཡིད་བཞིན་དེ་མཐོང་མ་ཐག་ཏུ་ནད་ཐམས་ཅད་ཀྱང་རབ་ཏུ་ཞི་བར་
གྱུར༑ སེམས་ཀྱི་ཉོན་མོངས་པའི་དྲི་མ་དང་ཡང་བྲལ་བར་གྱུར། ལྟ་བའི་གསལ་ཤིང་ཡང་ཕྱིན་པར་གྱུར། སྒྲིབ་པའི་རི་ཐམས་ཅད་ཀྱང་རྣམ་པར་ཤིགས་པར་གྱུར།

45-1-157b

རྣམ་པར་དག་པའི་དཀྱིལ་འཁོར་བསྒྲིབས་པ་མེད་པ་ཡང་ཁོང་དུ་ཆུད་པར་གྱུར་ཏེ། རྣམ་པར་དག་པའི་དཀྱིལ་འཁོར་དེ་ཡོད་པས་ནི་དགེ་བའི་རྩ་བ་ཐམས་ཅད་ཀྱང་རབ་ཏུ་བྱང་བར་འགྱུར།
དབང་པོའི་མྱུ་གུ་ཐམས་ཅད་ཀྱང་རྣམ་པར་འཕེལ་བར་འགྱུར། ཐམས་ཅད་མཁྱེན་པའི་ཡེ་ཤེས་ཀྱི་ཚུལ་རྒྱ་མཚོ་ལའང་ཡང་དག་པར་གཞོལ་བར་གྱུར། གཟུངས་ཀྱི་སྒོ་རྒྱ་མཚོ་
ཐམས་ཅད་ལའང་འཇུག་པར་གྱུར། ཏིང་ངེ་འཛིན་གྱི་སྒོ་དང་ཚུལ་རྒྱ་མཚོ་ཐམས་ཅད་ཀྱང་མངོན་སུམ་དུ་གྱུར། སྨོན་ལམ་གྱི་སྒོ་ཐམས་ཅད་ཀྱང་ཡང་དག་པར་སྐྱེ་བར་གྱུར། སྤྱོད་
པའི་སྒོ་ཐམས་ཅད་ཀྱང་རབ་ཏུ་འབྱུང་བར་གྱུར། ཡོན་ཏན་མངོན་པར་བསྒྲུབ་པའི་སྒོ་ཐམས་ཅད་ཀྱང་རྣམ་པར་དག་པར་གྱུར། སེམས་རྒྱ་ཆེན་པོ་ཡང་མངོན་པར་ཤེས་
པ་ཐམས་ཅད་དང་ལྡན་པའི་ཚུལ་དུ་འབྱུང་བར་གྱུར། ལུས་ཐོགས་པ་མེད་པས་ཀྱང་ཐམས་ཅད་དུ་རྗེས་སུ་འགྲོ་བར་གྱུར་ཏོ། །དེ་ནས་ཚོང་དཔོན་གྱི་བུ་ནོར་བཟང་བཟའ་
ཤིང་གི་ར་བ་ཀུན་ནས་རྣམ་པར་བརྒྱན་པའི་ནང་དུ་ཕྱིན་ཏེ་བལྟས་ན། དགེ་བསྙེན་མ་ཡིད་བཞིན་ཁྲི་བཟང་པོ་ལ་འདུག་པ་མཐོང་ནས་དེ་དགེ་བསྙེན་མ་ཡིད་བཞིན་གང་ན་བ་དེར་
སྟོང་སྟེ་ཕྱིན་ནས། དགེ་བསྙེན་མ་ཡིད་བཞིན་གྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དགེ་བསྙེན་མ་ཡིད་བཞིན་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་

45-1-158a

བ་བྱས་ནས། འདི་སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་
བྱང་ཆུབ་སེམས་དཔས། བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་དཔའ་
རྣམས་ལ་གདམས་ངག་དང་རྗེས་སུ་བསྟན་པ་མཛད་དོ་ཞེས་ཐོས་ན། འཕགས་མ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌།
ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ། དེས་སྨྲས་པ། རིགས་ཀྱི་བུ། ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་མྱ་ངན་མེད་པ། བདེ་བའི་རྒྱལ་
མཚན་ཐོབ་པ་སྟེ། རིགས་ཀྱི་བུ། ཁོ་མོ་ནི་དེའི་མཐུས་མཐོང་ན་དོན་ཡོད་པའོ། །མཉན་ན་དོན་ཡོད་པའོ། །རིམ་གྲོར་བྱས་པ་དོན་ཡོད་པའོ། །གནས་གཅིག་ན་འགྲོགས་
པ་དོན་ཡོད་པའོ། །རྗེས་སུ་དྲན་པར་བྱས་པ་དོན་ཡོད་པའོ། །རིགས་ཀྱི་བུ། ཁོ་མོ་ནི་སེམས་ཅན་དགེ་བའི་རྩ་བ་མ་བསྐྱེད་པ། དགེ་བའི་བཤེས་གཉེན་གྱིས་ཡོངས་སུ་
མ་ཟིན་པ། ཡང་དག་པར་རྫོགས་པའི་སངས་རྒྱས་ཀྱིས་མ་དགོངས་པ་རྣམས་ཀྱིས་མཐོང་ཞིང་རྣམ་པར་དམིགས་པར་མིག་ལམ་དུ་འོང་བར་མི་འགྱུར་ཏེ། རིགས་ཀྱི་བུ། ཁོ་མོ་

45-1-158b

མཐོང་བཙམ་གྱིས་ནི། སེམས་ཅན་རྣམས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །གཞན་ཡང་རིགས་ཀྱི་བུ། ཁོ་མོའི་དྲུང་
དུ་ཤར་ཕྱོགས་ནས་དེ་བཞིན་གཤེགས་པ་དག་བྱོན་ཅིང༌། གདན་རིན་པོ་ཆེའི་ཁྲི་ལ་བཞུགས་ནས་ཆོས་སྟོན་ཏོ། །ཤར་ཕྱོགས་ནས་ཇི་ལྟ་བ་བཞིན་དུ་ཕྱོགས་བཅུ་ནས་ཀྱང་དེ་
བཞིན་ཏེ། རིགས་ཀྱི་བུ། དེ་ལྟ་བས་ན་ཁོ་མོ་ནི་དེ་བཞིན་གཤེགས་པ་མཐོང་བ་དང་མི་འབྲལ་བའོ། །ཆོས་མཉན་པ་དང་མི་འབྲལ་བའོ། །བྱང་ཆུབ་སེམས་དཔའ་དང་འགྲོགས་
པ་དང་མི་འབྲལ་བའོ། །རིགས་ཀྱི་བུ། ཁོ་མོ་དང་སྤྱོད་པའི་སྐལ་པ་མཉམ་པའི་སྲོག་ཆགས་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞི་པོ་བཟའ་ཤིང་གི་ར་བ་ཀུན་ནས་རྣམ་པར་
བརྒྱན་པ་འདི་ན་གནས་པ་དེ་དག་ཐམས་ཅད་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་ཤ་སྟག་གོ །རིགས་ཀྱི་བུ། སེམས་ཅན་གཞན་གང་
འདི་ན་གནས་པ་དེ་དག་ཀྱང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་མི་ལྡོག་པ་ཕྱིར་མི་ལྡོག་པའི་དགེ་འདུན་དུ་གཏོགས་པ་ཤ་སྟག་སྟེ། ཁོ་མོ་དང་སྤྱོད་པའི་སྐལ་
པ་མཉམ་པ་དག་གོ །སྨྲས་པ། འཕགས་མ་ཁྱོད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡུན་ཇི་སྲིད་ཅིག་ནས་ཐུགས་བསྐྱེད། སྨྲས་པ། རིགས་ཀྱི་བུ། ཁོ་མོས་ནི། སྔོན་

45-1-159a

གྱི་གནས་རྗེས་སུ་དྲན་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མར་མེ་མཛད་ཅེས་བྱ་བ་བྱུང་བ་དེ་
བཞིན་གཤེགས་པ་དེའི་དྲུང་ན། ཁོ་མོས་ཚངས་པའི་སྤྱོད་པ་སྤྱད་དོ། །དེ་བཞིན་གཤེགས་པ་དེ་ཁོ་མོས་མཆོད་དོ། །དེ་བཞིན་གཤེགས་པ་དེ་ལས་ཆོས་བསྟན་པ་ཁོ་མོས་
ཡོངས་སུ་བཟུང་ངོ༌། །དེའི་སྔ་རོལ་དུ་དེ་བཞིན་གཤེགས་པ་དྲི་མ་མེད་བ་ཞེས་བྱ་བ་བྱུང་སྟེ། དེའི་བསྟན་པ་ལའང་ཁོ་མོ་རབ་ཏུ་བྱུང་ངོ༌། །ཆོས་ཀྱི་འཁོར་ལོ་ཡང་ཁོ་མོས་བཟུང་
ངོ༑ ༑དེའི་སྔ་རོལ་དུ་དེ་བཞིན་གཤེགས་པ་དཔལ་ཞེས་བྱ་བ་བྱུང་སྟེ། དེ་ཡང་ཁོ་མོས་བསྙེན་བཀུར་ཏོ། །དེའི་སྔ་རོལ་དུ་དེ་བཞིན་གཤེགས་པ་རི་རབ་དཔལ་ཞེས་བྱ་བ་
བྱུང་ངོ༌། །དེའི་སྔ་རོལ་དུ་དེ་བཞིན་གཤེགས་པ་པད་མོའི་སྙིང་པོ་ཞེས་བྱ་བ་བྱུང་ངོ༌། །དེའི་སྔ་རོལ་དུ་དེ་བཞིན་གཤེགས་པ་རྣམ་པར་སྣང་མཛད་ཅེས་བྱ་བ་བྱུང་ངོ༌། །དེའི་
སྔ་རོལ་དུ་དེ་བཞིན་གཤེགས་པ་ཀུན་ཏུ་གཟིགས་པ་ཞེས་བྱ་བ་བྱུང་ངོ༌། །དེའི་སྔ་རོལ་དུ་དེ་བཞིན་གཤེགས་པ་ཚངས་པ་དག་པ་ཞེས་བྱ་བ་བྱུང་ངོ༌། །དེའི་སྔ་རོལ་དུ་དེ་བཞིན་
གཤེགས་པ་རྡོ་རྗེའི་གཙུག་ཅེས་བྱ་བ་བྱུང་ངོ༌། །དེའི་སྔ་རོལ་དུ་དེ་བཞིན་གཤེགས་པ་ཆུ་བོའི་ལྷ་ཞེས་བྱ་བ་བྱུང་སྟེ། རིགས་ཀྱི་བུ། གཞུང་དེ་ལྟར་ཚེ་གཅིག་ནས་གཅིག་ཏུ་བརྒྱུད་པ་

45-1-159b

དང་༑ བསྐལ་པ་གཅིག་ནས་གཅིག་ཏུ་བརྒྱུད་པའི་སངས་རྒྱས་གཅིག་ནས་གཅིག་ཏུ་བརྒྱུད་པ་དེ་བཞིན་གཤེགས་པའི་མཚམས་འདབ་ཆགས་སུ་བསམས་ཏེ་དྲན་པར་བྱས་
ན༑ གང་ཁོ་མོས་རིམ་གྲོར་བྱས་ཏེ་བསྙེན་བཀུར་བ་དང༌། མཆོད་པ་དང༌། བསྟི་སྟང་དུ་བྱས་པ་དང༌། གང་གི་སྤྱན་སྔར་ཁོ་མོས་ཆོས་ཐོས་པར་གྱུར་པ་དང༌། གང་གི་བསྟན་པ་ལ་ཁོ་
མོས་ཚངས་པའི་སྤྱོད་པ་སྤྱད་པའི་དེ་བཞིན་གཤེགས་པ་ཆུ་ཀླུང་གངྒཱ་སུམ་ཅུ་རྩ་དྲུག་གི་བྱེ་མ་སྙེད་རྗེས་སུ་དྲན་ཏེ། རིགས་ཀྱི་བུ། དེ་ཕན་ཆད་དུ་ཁོ་མོས་དེ་བཞིན་གཤེགས་པ་ཇི་
སྙེད་ཅིག་བསྙེན་བཀུར་བ་ནི་དེ་བཞིན་གཤེགས་པ་རྣམས་ཀྱིས་མཁྱེན་ཏོ། །རིགས་ཀྱི་བུ། སེམས་དང་པོ་བསྐྱེད་མ་ཐག་ཏུ་ཆོས་ཀྱི་དབྱིངས་རྒྱས་པར་འགེངས་པས། བྱང་
ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། སྙིང་རྗེ་ཆེན་པོའི་ཁོངས་སུ་འགྲོ་པ་ཐམས་ཅད་ཆུད་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་
ཀྱི་བུ། སྨོན་ལམ་ཆེན་པོས་ཕྱོགས་བཅུའི་ཆོས་ཀྱི་དབྱིངས་ཀྱི་གཞི་ཟད་ཟད་དུ་འགྲོ་བས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། བྱམས་པ་ཆེན་པོས་འགྲོ་
བ་ཐམས་ཅད་རྒྱས་པར་འགེངས་པའི་ཕྱིར། བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། བྱང་ཆུབ་སེམས་དཔའི་སྤྱོད་པས་ཞིང་ཐམས་ཅད་དུ་བསྐལ་པ་

45-1-160a

ཐམས་ཅད་ཡོངས་སུ་སྡུད་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། ཏིང་ངེ་འཛིན་གྱི་སྟོབས་ཀྱིས་བྱང་ཆུབ་སེམས་དཔའི་
ལམ་ལས་ཕྱིར་མི་ལྡོག་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། གཟུངས་ཀྱི་སྟོབས་ཀྱིས་འགྲོ་བ་ཐམས་ཅད་ཡོངས་སུ་འཛིན་པའི་གཟུངས་ཀྱི་ཚུལ་ཁོང་
དུ་ཆུད་པར་བྱེད་པས། བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། ཡེ་ཤེས་སྣང་བའི་སྟོབས་ཀྱིས་དུས་གསུམ་གྱི་ཡེ་ཤེས་ཀྱི་ཚུལ་ཁོང་དུ་ཆུད་པར་བྱེད་ཅིང༌།
ཡང་དག་པར་འཛིན་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། མངོན་པར་ཤེས་པའི་སྟོབས་ཀྱིས་ཞིང་ཐམས་ཅད་དུ་སེམས་ཅན་རྣམས་ཀྱི་བསམ་པ་
དང་༑ མོས་པ་ཇི་ལྟ་བ་བཞིན་དུ་འོད་ཀྱི་དྲ་བའི་འཁོར་ལོ་མངོན་པར་བསྒྲུབ་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། ཐ་དད་པ་ཡང་དག་པར་ཤེས་
པའི་སྟོབས་ཀྱིས་ཚིག་གཅིག་བརྗོད་ཀྱང༌། འགྲོ་བ་ཐམས་ཅད་ཤིན་ཏུ་ཚིམ་པར་བྱེད་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །རིགས་ཀྱི་བུ། ལུས་རྣམ་པར་
དག་པས་སངས་རྒྱས་ཀྱི་ཞིང་ཐམས་ཅད་རང་གི་ལུས་ཀྱིས་རྒྱས་པར་འགེངས་པས་བྱང་ཆུབ་སེམས་དཔའ་རྣམས་ནི་ཚད་མེད་པའོ། །ནོར་བཟང་གིས་སྨྲས་པ། འཕགས་མ་ཁྱོད་ཇི་

45-1-160b

སྲིད་ཅིག་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །སྨྲས་པ། རིགས་ཀྱི་བུ། འདི་ལྟ་སྟེ། སེམས་ཅན་གཅིག་ལ་
དམིགས་ཤིང་གདུལ་བར་བྱ་བ་དང༌། སྨིན་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་ཏེ། སེམས་ཅན་བརྒྱའི་ཕྱིར་མ་ཡིན། སེམས་ཅན་
སྟོང་གི་ཕྱིར་མ་ཡིན། སེམས་ཅན་བརྒྱ་ཕྲག་སྟོང་གི་ཕྱིར་མ་ཡིན། སེམས་ཅན་བྱེ་བའི་ཕྱིར་མ་ཡིན། སེམས་ཅན་བྱེ་བ་བརྒྱའི་ཕྱིར་མ་ཡིན། སེམས་ཅན་བྱེ་བ་སྟོང་གི་ཕྱིར་མ་
ཡིན༑ སེམས་ཅན་བྱེ་བ་བརྒྱ་ཕྲག་སྟོང་གི་ཕྱིར་མ་ཡིན་ཏེ། སེམས་ཅན་བྱེ་བ་ཁྲག་ཁྲིག་བརྒྱ་ཕྲག་སྟོང་གི་དོན་དུ་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན།
སེམས་ཅན་ཐམས་ཅད་ཀྱི་ཕྱིར་མ་ཡིན། སེམས་ཅན་ཁྲག་ཁྲིག་གི་ཕྱིར་མ་ཡིན། སེམས་ཅན་གངྒཱའི་ཕྱིར་མ་ཡིན། སེམས་ཅན་བན་བུན་གྱི་ཕྱིར་མ་ཡིན། སེམས་ཅན་
ཕྱར་ཕྱུར་གྱི་ཕྱིར་མ་ཡིན། སེམས་ཅན་བྱང་བྱིང་གི་ཕྱིར་མ་ཡིན། སེམས་ཅན་ཉེར་འཇལ་གྱི་ཕྱིར་མ་ཡིན། སེམས་ཅན་ཕྱལ་ཕྱོལ་གྱི་ཕྱིར་མ་ཡིན། སེམས་ཅན་ཡལ་ཡོལ་
གྱི་ཕྱིར་མ་ཡིན། སེམས་ཅན་ལྗད་ལྗོད་ཀྱི་ཕྱིར་མ་ཡིན། སེམས་ཅན་ཕྱོད་ཟིམ་གྱི་ཕྱིར་མ་ཡིན། སེམས་ཅན་ཕྱད་ཕྱོད་ཀྱི་ཕྱིར་མ་ཡིན། སེམས་ཅན་ལྡམ་ལྡེམ་གྱི་ཕྱིར་མ་

45-1-161a

ཡིན༑ སེམས་ཅན་ཡ་གངས་ཀྱི་ཕྱིར་མ་ཡིན། སེམས་ཅན་ཆོ་མའི་ཕྱིར་མ་ཡིན། སེམས་ཅན་ཁྲམ་ཁྲིམ་གྱི་ཕྱིར་མ་ཡིན། སེམས་ཅན་ནབ་ནུབ་
ཀྱི་ཕྱིར་མ་ཡིན། སེམས་ཅན་བརྒྱུད་ཡས་ཀྱི་ཕྱིར་མ་ཡིན། སེམས་ཅན་བཏང་ཡས་ཀྱི་ཕྱིར་མ་ཡིན། སེམས་ཅན་བཀྲ་ཡར་གྱི་ཕྱིར་མ་ཡིན། སེམས་ཅན་གསལ་ཡས་ཀྱི་
ཕྱིར་མ་ཡིན། སེམས་ཅན་གཞལ་བརྟག་གི་ཕྱིར་མ་ཡིན། སེམས་ཅན་མཚུངས་མེད་ཀྱི་ཕྱིར་མ་ཡིན། སེམས་ཅན་ལམ་ལུམ་གྱི་ཕྱིར་མ་ཡིན། སེམས་ཅན་རབ་རིབ་ཀྱི་
ཕྱིར་མ་ཡིན། སེམས་ཅན་ཐབ་ཐིབ་ཀྱི་ཕྱིར་མ་ཡིན། སེམས་ཅན་འགྲིགས་ཡོལ་གྱི་ཕྱིར་མ་ཡིན། སེམས་ཅན་ཐེམ་འཕྱོའི་ཕྱིར་མ་ཡིན། སེམས་ཅན་བསམ་ཕྱོད་
ཀྱི་ཕྱིར་མ་ཡིན། སེམས་ཅན་འདྲ་མཉམ་གྱི་ཕྱིར་མ་ཡིན། སེམས་ཅན་བྲང་བྲེང་གི་ཕྱིར་མ་ཡིན། སེམས་ཅན་བགྲོད་ཡས་ཀྱི་ཕྱིར་མ་ཡིན། སེམས་ཅན་རྒྱས་འདལ་གྱི་
ཕྱིར་མ་ཡིན། སེམས་ཅན་བསྔོ་ཡས་ཀྱི་ཕྱིར་མ་ཡིན། སེམས་ཅན་ཟང་ཡག་གི་ཕྱིར་མ་ཡིན། སེམས་ཅན་འཕྲོ་བ་བཀྱེའི་ཕྱིར་མ་ཡིན། སེམས་ཅན་རྩེ་འཕྱོའི་ཕྱིར་མ་ཡིན།
སེམས་ཅན་ཡོང་ཐེན་གྱི་ཕྱིར་མ་ཡིན། སེམས་ཅན་བྲུག་གཡོས་ཀྱི་ཕྱིར་མ་ཡིན། སེམས་ཅན་སང་ཡལ་གྱི་ཕྱིར་མ་ཡིན། སེམས་ཅན་ཐིང་ཡུག་གི་ཕྱིར་མ་ཡིན། སེམས་ཅན་

45-1-161b

སྣང་ཡལ་གྱི་ཕྱིར་མ་ཡིན། སེམས་ཅན་ནན་པའི་ཕྱིར་མ་ཡིན། སེམས་ཅན་ཡིད་འཕྱོའི་ཕྱིར་མ་ཡིན། སེམས་ཅན་ནབ་ནེབ་ཀྱི་ཕྱིར་མ་ཡིན། སེམས་ཅན་ཁྲིག་ཐམས་ཀྱི་ཕྱིར་
མ་ཡིན། སེམས་ཅན་ཡལ་ཡོལ་གྱི་ཕྱིར་མ་ཡིན། སེམས་ཅན་བགྲང་ཡས་ཀྱི་ཕྱིར་མ་ཡིན། སེམས་ཅན་ཐུག་ཡལ་གྱི་ཕྱིར་མ་ཡིན། སེམས་ཅན་ཡད་ཡུད་ཀྱི་ཕྱིར་མ་ཡིན།
སེམས་ཅན་ཕྱོ་ལྡོག་གི་ཕྱིར་མ་ཡིན། སེམས་ཅན་བརྡ་ཡས་ཀྱི་ཕྱིར་མ་ཡིན། སེམས་ཅན་ལྷུབ་བེའི་ཕྱིར་མ་ཡིན། སེམས་ཅན་ཐག་ཐུག་གི་ཕྱིར་མ་ཡིན། སེམས་ཅན་
ཁྲིག་གའི་ཕྱིར་མ་ཡིན། སེམས་ཅན་རིག་ཡས་ཀྱི་ཕྱིར་མ་ཡིན། སེམས་ཅན་སྙད་མེད་ཀྱི་ཕྱིར་མ་ཡིན། སེམས་ཅན་མཆོག་ཕྲེང་གི་ཕྱིར་མ་ཡིན། སེམས་ཅན་ཉག་འབྲུའི་ཕྱིར་
མ་ཡིན༑ སེམས་ཅན་སྤུ་འཕྱེས་ཀྱི་ཕྱིར་མ་ཡིན། སེམས་ཅན་འབྲུ་འབྲེལ་གྱི་ཕྱིར་མ་ཡིན། སེམས་ཅན་བརྗོད་འོས་ཀྱི་ཕྱིར་མ་ཡིན། སེམས་ཅན་ལྷོད་ཡས་ཀྱི་ཕྱིར་མ་ཡིན། སེམས་
ཅན་བརྗོད་ཕུལ་གྱི་ཕྱིར་མ་ཡིན། སེམས་ཅན་ཞི་སྙེད་ཀྱི་ཕྱིར་མ་ཡིན། སེམས་ཅན་ངག་ཐིམ་གྱི་ཕྱིར་མ་ཡིན། སེམས་ཅན་འཕྱོ་འགྱུར་གྱི་ཕྱིར་མ་ཡིན། སེམས་ཅན་ཉར་ཉེར་
གྱི་ཕྱིར་མ་ཡིན། སེམས་ཅན་ཕྱག་ཕྱིག་གི་ཕྱིར་མ་ཡིན། སེམས་ཅན་ཟལ་ཟུལ་གྱི་ཕྱིར་མ་ཡིན། སེམས་ཅན་སལ་སུལ་གྱི་ཕྱིར་མ་ཡིན། སེམས་ཅན་གཡོ་ལྡེག་གི་

45-1-162a

ཕྱིར་མ་ཡིན། སེམས་ཅན་ཕན་ཕུན་གྱི་ཕྱིར་མ་ཡིན། སེམས་ཅན་བརྣང་ཡའི་ཕྱིར་མ་ཡིན། སེམས་ཅན་རེམ་འདྲོལ་གྱི་ཕྱིར་མ་ཡིན། སེམས་
ཅན་རྫི་ངད་ཀྱི་ཕྱིར་མ་ཡིན། སེམས་ཅན་རྫི་རྡུལ་གྱི་ཕྱིར་མ་ཡིན། སེམས་ཅན་ཕུན་ཡོལ་གྱི་ཕྱིར་མ་ཡིན། སེམས་ཅན་འོལ་འོལ་གྱི་ཕྱིར་མ་ཡིན། སེམས་ཅན་
ངད་ངད་ཀྱི་ཕྱིར་མ་ཡིན། སེམས་ཅན་བགྲང་བརྩིའི་ཕྱིར་མ་ཡིན། སེམས་ཅན་ཟབ་བགྲང་གི་ཕྱིར་མ་ཡིན། སེམས་ཅན་དགའ་རྒྱང་གི་ཕྱིར་མ་ཡིན། སེམས་
ཅན་གྲངས་མཐའི་ཕྱིར་མ་ཡིན། སེམས་ཅན་ཕྱོད་ཡལ་གྱི་ཕྱིར་མ་ཡིན། སེམས་ཅན་འོལ་ཕྱོད་ཀྱི་ཕྱིར་མ་ཡིན། སེམས་ཅན་གདབ་ཡས་ཀྱི་ཕྱིར་མ་ཡིན། སེམས་
ཅན་གཅལ་ཡས་ཀྱི་ཕྱིར་མ་ཡིན། སེམས་ཅན་བགྲང་ཡས་ཀྱི་ཕྱིར་མ་ཡིན། སེམས་ཅན་བྱི་མ་འཕྱོའི་ཕྱིར་མ་ཡིན། སེམས་ཅན་ཡམ་མེའི་ཕྱིར་མ་ཡིན། སེམས་
ཅན་བསྙལ་ཡས་ཀྱི་ཕྱིར་མ་ཡིན། སེམས་ཅན་ལྡབ་ལྡེབ་ཀྱི་ཕྱིར་མ་ཡིན། སེམས་ཅན་འབན་ཆད་ཀྱི་ཕྱིར་མ་ཡིན། སེམས་ཅན་ཕན་ཕུང་གི་ཕྱིར་མ་ཡིན།
སེམས་ཅན་མཐའ་རྡུལ་གྱི་ཕྱིར་མ་ཡིན། སེམས་ཅན་རྒྱུད་ལྡིང་གི་ཕྱིར་མ་ཡིན། སེམས་ཅན་ཡུན་འགྱངས་ཀྱི་ཕྱིར་མ་ཡིན། སེམས་ཅན་མཁའ་ཡལ་གྱི་ཕྱིར་མ་ཡིན།

45-1-162b

སེམས་ཅན་བུན་ལོབ་ཀྱི་ཕྱིར་མ་ཡིན། སེམས་ཅན་ལམ་ལོམ་གྱི་ཕྱིར་མ་ཡིན། སེམས་ཅན་བསྙད་ཡས་ཀྱི་ཕྱིར་མ་ཡིན། སེམས་ཅན་ལང་ལིང་གི་ཕྱིར་མ་ཡིན།
སེམས་ཅན་ལྗབ་ལྗིབ་ཀྱི་ཕྱིར་མ་ཡིན། སེམས་ཅན་མི་བརྩལ་གྱི་ཕྱིར་མ་ཡིན། སེམས་ཅན་འབྱམས་ཡས་ཀྱི་ཕྱིར་མ་ཡིན། སེམས་ཅན་ང་འགྲང་གི་ཕྱིར་མ་ཡིན། སེམས་ཅན་
སྨོས་ཡས་ཀྱི་ཕྱིར་མ་ཡིན། སེམས་ཅན་བཀྲ་ཆལ་གྱི་ཕྱིར་མ་ཡིན། སེམས་ཅན་ལོ་རྒྱས་ཀྱི་ཕྱིར་མ་ཡིན། སེམས་ཅན་འབུམ་རྡིབ་ཀྱི་ཕྱིར་མ་ཡིན། སེམས་ཅན་ལེ་ལོའི་ཕྱིར་མ་
ཡིན༑ སེམས་ཅན་ཕྱམ་ཕྱམ་གྱི་ཕྱིར་མ་ཡིན། སེམས་ཅན་བགྲང་འཕྱོས་ཀྱི་ཕྱིར་མ་ཡིན། སེམས་ཅན་བགྲང་འཕྱོས་ལ་བསྒྲེས་པའི་ཕྱིར་མ་ཡིན། སེམས་ཅན་དཔག་ཡས་ཀྱི་ཕྱིར་
མ་ཡིན། སེམས་ཅན་དཔག་ཡས་ལ་བསྒྲེས་པའི་ཕྱིར་མ་ཡིན། སེམས་ཅན་ཡལ་འཕྱོང་གི་ཕྱིར་མ་ཡིན། སེམས་ཅན་ཡལ་འཕྱོང་ལ་བསྒྲེས་པའི་ཕྱིར་མ་ཡིན། སེམས་ཅན་མུ་ཡལ་
གྱི་ཕྱིར་མ་ཡིན། སེམས་ཅན་མུ་ཡལ་ལ་བསྒྲེས་པའི་ཕྱིར་མ་ཡིན། སེམས་ཅན་བགྲང་ཡོལ་གྱི་ཕྱིར་མ་ཡིན། སེམས་ཅན་བགྲང་ཡོལ་ལ་བསྒྲེས་པའི་ཕྱིར་མ་ཡིན། སེམས་ཅན་
མི་འཇལ་གྱི་ཕྱིར་མ་ཡིན། སེམས་ཅན་མི་འཇལ་ལ་བསྒྲེས་པའི་ཕྱིར་མ་ཡིན། སེམས་ཅན་བསམ་ཕྱོད་ཀྱི་ཕྱིར་མ་ཡིན། སེམས་ཅན་བསམ་ཕྱོད་ལ་བསྒྲེས་པའི་ཕྱིར་མ་ཡིན།

45-1-163a

སེམས་ཅན་མཐའ་འབྱམས་ཀྱི་ཕྱིར་མ་ཡིན། སེམས་ཅན་མཐའ་འབྱམས་ལ་བསྒྲེས་པའི་ཕྱིར་མ་ཡིན། སེམས་ཅན་དཔག་ཐག་གི་ཕྱིར་
མ་ཡིན། སེམས་ཅན་དཔག་ཐག་ལ་བསྒྲེས་པའི་ཕྱིར་མ་ཡིན། སེམས་ཅན་བརྗོད་དུ་མེད་པའི་ཕྱིར་མ་ཡིན། སེམས་ཅན་བརྗོད་དུ་མེད་པ་ལ་བསྒྲེས་པའི་ཕྱིར་མ་ཡིན། སེམས་
ཅན་བརྗོད་དུ་མེད་པའི་ཡང་བརྗོད་དུ་མེད་པའི་ཕྱིར་མ་ཡིན། སེམས་ཅན་བརྗོད་དུ་མེད་པའི་ཡང་བརྗོད་དུ་མེད་པ་ལ་བསྒྲེས་པའི་ཕྱིར་མ་ཡིན། སེམས་ཅན་འཇིག་
རྟེན་གྱི་ཁམས་གཅིག་ཏུ་གཏོགས་པ་རྣམས་ཀྱི་ཕྱིར་མ་ཡིན་པ་ནས། བརྗོད་དུ་མེད་པའི་ཡང་བརྗོད་དུ་མེད་པའི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་
ཕྱིར་མ་ཡིན། གླིང་བཞི་པའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་ཕྱིར་མ་ཡིན། སྟོང་གི་འཇིག་
རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་ཕྱིར་མ་ཡིན། སྟོང་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་
ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་ཕྱིར་མ་ཡིན། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་

45-1-163b

ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་ཕྱིར་མ་ཡིན་པ་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་བརྗོད་དུ་མེད་པའི་ཡང་
བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་ཀྱི་དོན་དུ་འདི་ལྟ་སྟེ། ཡོངས་སུ་སྨིན་པར་བྱ་བ་དང༌། གདུལ་
བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་གྱི། འདི་ལྟ་སྟེ། འཇིག་རྟེན་གྱི་ཁམས་མ་ལུས་པ་ལྷག་མ་མེད་པ་མཐའ་དག་ཐམས་ཅད་
དུ་གཏོགས་པའི་སེམས་ཅན་རྣམས་ཀྱི་དོན་དུ་ཡོངས་སུ་སྨིན་པར་བྱ་བ་དང༌། གདུལ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེའོ། །འདི་ལྟ་སྟེ།
སངས་རྒྱས་གཅིག་བསྙེན་བཀུར་བ་དང༌། མཉེས་པར་བྱ་བ་དང༌། མཆོད་ཅིང་རིམ་གྲོར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་
པ་དང༌། སངས་རྒྱས་བཅུ་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་རིམ་གྲོར་བྱ་བའི་ཕྱིར་མ་ཡིན་པ་ནས༑ བརྗོད་དུ་མེད་པའི་ཡང་བརྗོད་དུ་མེད་པའི་འཇིག་
རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་རིམ་གྲོར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་

45-1-164a

ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་ཏུ་གཏོགས་པའི་སངས་རྒྱས་ཀྱི་རྒྱུད་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་
རིམ་གྲོར་བྱ་བའི་ཕྱིར་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་དེ་བཞིན་
གཤེགས་པའི་རྒྱུད་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་རིམ་གྲོར་བྱ་བའི་ཕྱིར་བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་
ཡིན་ནོ། །སངས་རྒྱས་ཀྱི་ཞིང་གཅིག་ཡོངས་སུ་དག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། འཇིག་
རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་ཕྱིར། བྱང་ཆུབ་སེམས་དཔའ་
རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། དེ་བཞིན་གཤེགས་པ་གཅིག་གི་བསྟན་པ་ཡོངས་སུ་གཟུང་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་
ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་དེ་བཞིན་གཤེགས་པའི་བསྟན་པ་ཡོངས་

45-1-164b

སུ་གཟུང་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། སངས་རྒྱས་གཅིག་རབ་ཏུ་ཞུགས་པའི་སྨོན་ལམ་རྣམ་པ་ཐ་དད་པ་ལ་འཇུག་
པའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་
སྙེད་ཀྱི་སངས་རྒྱས་རབ་ཏུ་ཞུགས་པའི་སྨོན་ལམ་རྣམ་པ་ཐ་དད་པ་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་ནོ། །དེ་
བཞིན་གཤེགས་པ་གཅིག་གི་སངས་རྒྱས་ཀྱི་ཞིང་གི་རྒྱན་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས་།སངས་
རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་དེ་བཞིན་གཤེགས་པའི་སངས་རྒྱས་ཀྱི་ཞིང་གི་རྒྱན་ལ་འཇུག་པར་བྱ་བའི་ཕྱིར། བྱང་
ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། སངས་རྒྱས་གཅིག་གི་འཁོར་གྱི་དཀྱིལ་འཁོར་རྣམ་པར་ཕྱེ་བ་ལ་འཇུག་པར་བྱ་བའི་ཕྱིར། བྱང་ཆུབ་
སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི། འཁོར་གྱི་དཀྱིལ་

45-1-165a

འཁོར་རྣམ་པར་ཕྱེ་བ་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། དེ་བཞིན་གཤེགས་
པ་གཅིག་གི་ཆོས་ཀྱི་འཁོར་ལོ་ཡོངས་སུ་གཟུང་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་
པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་དེ་བཞིན་གཤེགས་པའི་ཆོས་ཀྱི་འཁོར་ལོ་ཡོངས་སུ་གཟུང་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་
བྱང་ཆུབ་ཏུ་སྐྱེ་བ་མ་ཡིན། སེམས་ཅན་གྱི་སེམས་རྒྱ་མཚོ་གཅིག་ཁོང་དུ་ཆུད་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་
པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་སེམས་ཅན་གྱི་སེམས་རྒྱ་མཚོ་ཁོང་དུ་ཆུད་པར་བྱ་བའི་ཕྱིར། བྱང་
ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། སེམས་ཅན་གཅིག་གི་དབང་པོའི་འཁོར་ལོ་ཡོངས་སུ་ཤེས་པར་བྱ་བའི་ཕྱིར། བྱང་ཆུབ་སེམས་
དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་སེམས་ཅན་གྱི་དབང་

45-1-165b

པོའི་འཁོར་ལོ་ཡོངས་སུ་ཤེས་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། སེམས་ཅན་གཅིག་གི་དབང་པོ་རྒྱ་མཚོ་ཁོང་དུ་ཆུད་
པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་
སྙེད་ཀྱི་སེམས་ཅན་གྱི་དབང་པོ་རྒྱ་མཚོ་ཁོང་དུ་ཆུད་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་གི་
བསྐལ་པ་གཅིག་ནས་གཅིག་ཏུ་བརྒྱུད་པ་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་
མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་ཀྱི་བསྐལ་པ་གཅིག་ནས་གཅིག་ཏུ་བརྒྱུད་པ་ལ་འཇུག་པར་བྱ་བའི་ཕྱིར། བྱང་ཆུབ་སེམས་
དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་ཏུ་གཏོགས་པའི་སེམས་ཅན་ཐམས་ཅད་ཀྱི་སྤྱོད་པའི་བག་ཆགས་ཀྱི་མཚམས་སྦྱོར་བ་ལ་འཇུག་
བར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་

45-1-166a

ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་ཐམས་ཅད་ཀྱི་སྤྱོད་པའི་བག་ཆགས་ཀྱི་མཚམས་སྦྱོར་བ་ལ་འཇུག་པར་བྱ་
བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་ཏུ་གཏོགས་པའི་སེམས་ཅན་ཐམས་ཅད་ཀྱི་ཉོན་མོངས་
པ་རྒྱ་མཚོ་ཐམས་ཅད་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་
ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་ཐམས་ཅད་ཀྱི་ཉོན་མོངས་པ་རྒྱ་མཚོ་ཐམས་ཅད་ལ་འཇུག་པར་བྱ་བའི་
ཕྱིར༑ བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་ཏུ་གཏོགས་པའི་སེམས་ཅན་ཐམས་ཅད་ཀྱི་ལས་རྒྱ་མཚོ་
ཐམས་ཅད་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་
དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་ཐམས་ཅད་ཀྱི་ལས་རྒྱ་མཚོ་ཐམས་ཅད་ལ་འཇུག་པར་བྱ་བའི་ཕྱིར། བྱང་ཆུབ་

45-1-166b

སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན། འཇིག་རྟེན་གྱི་ཁམས་གཅིག་ཏུ་གཏོགས་པའི་སེམས་ཅན་ཐམས་ཅད་ཀྱི་སྤྱོད་པ་རྒྱ་མཚོ་ཐམས་ཅད་ཁོང་དུ་ཆུད་པར་
བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་ཏུ་སྐྱེ་བ་མ་ཡིན་པ་ནས། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་
ཀྱི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་ཐམས་ཅད་ཀྱི་སྤྱོད་པ་རྒྱ་མཚོ་ཐམས་ཅད་ཁོང་དུ་ཆུད་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སེམས་བྱང་ཆུབ་
ཏུ་སྐྱེ་བ་མ་ཡིན་གྱི། སེམས་ཅན་གྱི་ཁམས་མ་ལུས་པ། ལྷག་མ་མེད་པ་མཐའ་དག་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བའི་ཕྱིར་བྱང་ཆུབ་སེམས་དཔའ་
རྣམས་ཀྱི་སེམས་བྱང་ཆུབ་ཏུ་སྐྱེའོ། །སངས་རྒྱས་མ་ལུས་པ་ཐམས་ཅད་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་རིམ་གྲོར་བྱ་བའི་ཕྱིར་བྱང་ཆུབ་སེམས་དཔའ་རྣམས་
ཀྱི་སེམས་བྱང་ཆུབ་ཏུ་སྐྱེའོ། །འཇིག་རྟེན་གྱི་ཁམས་མ་ལུས་པ་ཐམས་ཅད་དུ་གཏོགས་པའི་སངས་རྒྱས་ཀྱི་རྒྱུད་བསྙེན་བཀུར་ཞིང་མཉེས་པར་བྱ་བ་དང༌། མཆོད་ཅིང་རིམ་གྲོར་
བྱ་བའི་ཕྱིར་བྱང་ཆུབ་སེམས་དཔའ་རྣམས་སྨོན་ལམ་ལ་མངོན་པར་མོས་པ་ཡིན། སངས་རྒྱས་ཀྱི་ཞིང་མ་ལུས་པ་ཐམས་ཅད་ཡོངས་སུ་དག་པར་བྱ་བའི་ཕྱིར། བྱང་ཆུབ་སེམས་

45-1-167a

དཔའ་རྣམས་ཀྱི་བསམ་པ་བརྟན་པར་འགྱུར་བ་ཡིན། སངས་རྒྱས་ཀྱི་བསྟན་པ་མ་ལུས་པ་ཐམས་ཅད་ཡོངས་སུ་གཟུང་བའི་ཕྱིར་།བྱང་ཆུབ་
སེམས་དཔའ་རྣམས་ཀྱི་སྦྱོར་བ་འབྱུང་བ་ཡིན། དེ་བཞིན་གཤེགས་པ་རབ་ཏུ་ཞུགས་པའི་སྨོན་ལམ་རྣམ་པ་ཐ་དད་པ་མ་ལུས་པ་ཐམས་ཅད་ཀྱི་རྗེས་སུ་འབྲང་བར་བྱ་བའི་ཕྱིར།
བྱང་ཆུབ་སེམས་དཔའ་རྣམས་ཀྱི་སེམས་ཀྱི་ཤུགས་དྲག་པོ་སྐྱེ་བ་ཡིན། དེ་བཞིན་གཤེགས་པའི་སངས་རྒྱས་ཀྱི་ཞིང་གི་ཡོན་ཏན་གྱི་རྒྱན་མ་ལུས་པ་ཐམས་ཅད་ལ་འཇུག་
པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་ཡི་དམ་བརྟན་པ་སྐྱེ་བ་ཡིན། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་རྒྱ་མཚོ་མ་ལུས་པ་ཐམས་
ཅད་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་མངོན་པར་མོས་པ་འབྱུང་བ་ཡིན། འགྲོ་བའི་སེམས་རྒྱ་མཚོ་མ་ལུས་པ་ཐམས་ཅད་ལ་འཇུག་པར་བྱ་བའི་
ཕྱིར། བྱང་ཆུབ་སེམས་དཔའ་རྣམས་ཀྱི་སྨོན་ལམ་ཡོངས་སུ་སྐྱེ་བ་ཡིན། སེམས་ཅན་གྱི་དབང་པོའི་འཁོར་ལོ་མ་ལུས་པ་ཐམས་ཅད་ཡོངས་སུ་ཤེས་པར་བྱ་བའི་ཕྱིར།
བྱང་ཆུབ་སེམས་དཔའ་རྣམས་ཀྱི་མངོན་པར་འདོད་པ་སྐྱེ་བ་ཡིན། སེམས་ཅན་གྱི་དབང་པོ་རྒྱ་མཚོ་མ་ལུས་པ་ཐམས་ཅད་ཁོང་དུ་ཆུད་པར་བྱ་བའི་ཕྱིར། བྱང་ཆུབ་སེམས་དཔའ་

45-1-167b

རྣམས་ཀྱི་སྤྲོ་བ་སྐྱེ་བ་ཡིན། འཇིག་རྟེན་གྱི་ཁམས་མ་ལུས་པ་ཐམས་ཅད་ཀྱི་བསྐལ་པ་གཅིག་ནས་གཅིག་ཏུ་བརྒྱུད་པ་ལ་འཇུག་པར་བྱ་བའི་ཕྱིར། བྱང་ཆུབ་སེམས་དཔའ་
རྣམས་ཀྱི་མོས་པ་སྐྱེ་བ་ཡིན། སེམས་ཅན་མ་ལུས་པ་ཐམས་ཅད་ཀྱི་ཉོན་མོངས་པའི་བག་ཆགས་ཀྱི་མཚམས་སྦྱོར་བ་ཡོངས་སུ་གཅད་པའི་ཕྱིར། བྱང་ཆུབ་སེམས་དཔའ་
རྣམས་ཀྱི་བརྩོན་འགྲུས་ཡོངས་སུ་སྐྱེ་བ་ཡིན། སེམས་ཅན་མ་ལུས་པ་ཐམས་ཅད་ཀྱི་ལས་དང་ཉོན་མོངས་པའི་རྒྱ་མཚོ་བསྐམ་པའི་ཕྱིར། བྱང་ཆུབ་སེམས་དཔའ་རྣམས་
ཀྱི་ཡེ་ཤེས་ཆེན་པོའི་ཉི་མ་འཆར་བ་ཡིན། སེམས་ཅན་མ་ལུས་པ་ཐམས་ཅད་ཀྱི་སྤྱོད་པ་ཡོངས་སུ་ཤེས་པར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་ཤེས་རབ་ཀྱི་
སྣང་བ་འབྱུང་བ་ཡིན། སེམས་ཅན་མ་ལུས་པ་ཐམས་ཅད་ཀྱི་སྡུག་བསྔལ་གྱི་མེའི་ཕུང་པོ་རབ་ཏུ་ཞི་བར་བྱ་བའི་ཕྱིར། བྱང་ཆུབ་སེམས་དཔའ་རྣམས་ཀྱི་སྙིང་རྗེའི་སྤྲིན་
ཆེན་པོ་ཀུན་ནས་འདུ་བ་ཡིན། རིགས་ཀྱི་བུ། མདོར་ན་དེ་དག་ལ་སོགས་པ་བྱང་ཆུབ་སེམས་དཔའི་སྤྱོད་པའི་ཚུལ་དང༌། སྒོ་གྲངས་མེད་པ་བརྒྱ་སྟོང་ཕྲག་བཅུ་དག །བྱང་
ཆུབ་སེམས་དཔའ་རྣམས་ཀྱིས་ཡོངས་སུ་བསྒྲུབ་པར་བྱའོ། །རིགས་ཀྱི་བུ། གཞན་ཡང་འདི་ལྟ་སྟེ། བྱང་ཆུབ་སེམས་དཔའ་རྣམས་ཀྱི་སྤྱོད་པ་ནི་ཡེ་ཤེས་ཁོང་དུ་ཆུད་པར་

45-1-168a

བྱ་བའི་ཕྱིར། ཆོས་ཐམས་ཅད་ལ་ཡང་དག་པར་གཞོལ་བའོ། །བྱང་ཆུབ་སེམས་དཔའ་རྣམས་ཀྱི་སྤྱོད་པ་ནི་ཡོངས་སུ་དག་པར་བྱ་བའི་
ཕྱིར༑ ཞིང་ཐམས་ཅད་ལ་ཡང་དག་པར་གཞོལ་བའོ། །རིགས་ཀྱི་བུ། དེ་ལྟ་བས་ན་ཁོ་མོས་ནི་བདག་གི་སྨོན་ལམ་ནམ་མཁའི་དབྱིངས་རྣམ་པར་དག་པའི་མཐའ་གང་
དུ་ཐུག་པ་དེའི་མཐས་ཀླས་པར་ཤོག་ཅིག །བདག་གི་སྨོན་ལམ་འཇིག་རྟེན་གྱི་ཁམས་རྣམ་པར་དག་པའི་མཐའ་གང་དུ་ཐུག་པ་དེའི་མཐས་ཀླས་པར་ཤོག་ཅིག །བདག་
གི་སྨོན་ལམ་མ་སེམས་ཅན་ཐམས་ཅད་ཀྱི་ཉོན་མོངས་པ་དང༌། བག་ཆགས་ཀྱི་མཚམས་སྦྱོར་བ་དང༌། བདག་ལ་ཉལ་བའི་མཐའ་གང་དུ་ཐུག་པ་དེའི་མཐས་ཀླས་པར་ཤོག་
ཅིག་ཅེས་དེ་ལྟར་སྨོན་ལམ་བཏབ་བོ། སྨྲས་པ། འཕགས་མ། རྣམ་པར་ཐར་པ་འདིའི་མིང་ཅི་ཞེས་བགྱི། སྨྲས་པ། རིགས་ཀྱི་བུ། རྣམ་པར་ཐར་པ་འདི་
ནི་ཉོན་མོངས་པ་མེད་པ། བདེ་བའི་རྒྱལ་མཚན་ཞེས་བྱ་བ་སྟེ། རིགས་ཀྱི་བུ། ཁོ་མོས་ཀྱང་བྱང་ཆུབ་སེམས་དཔའི་རྣམ་པར་ཐར་པ་དེ་གཅིག་པུ་ཤེས་པར་ཟད་
ན༑ བྱང་ཆུབ་སེམས་དཔའི་སངས་རྒྱས་ཀྱི་ཆོས་ཐམས་ཅད་ཡང་དག་པར་འཛིན་པའི་ཕྱིར་སེམས་རྒྱ་མཚོ་དང་ལྡན་པ། ལྷག་པའི་བསམ་པ་བརྟན་པའི་ཕྱིར་རི་

45-1-168b

རབ་དང་འདྲ་བ། སེམས་ཅན་ཐམས་ཅད་ཀྱི་ཉོན་མོངས་པའི་ནད་རབ་ཏུ་སོས་པར་བྱེད་པའི་ཕྱིར་སྨན་གྱི་རྒྱལ་པོ་མཐོང་ན་ལེགས་པ་ལྟ་བུ། སེམས་ཅན་ཐམས་ཅད་ཀྱི་མ་རིག་པའི་
མུན་པ་སེལ་བའི་ཕྱིར་ཉི་མར་གྱུར་པ་།སེམས་ཅན་ཐམས་ཅད་ཀྱི་བསམ་པའི་གནས་སུ་གྱུར་པས་བ་ལྟ་བུའི་སེམས་དང་ལྡན་པ། འགྲོ་བ་ཐམས་ཅད་ཀྱི་དོན་བྱེད་པའི་ཕྱིར་
རླུང་དུ་གྱུར་པ། སེམས་ཅན་ཐམས་ཅད་ལ་ཡེ་ཤེས་ཀྱི་སྣང་བ་འབྱིན་པའི་ཕྱིར་མར་མེར་གྱུར་པ། ཞི་བའི་སྒྲས་སངས་རྒྱས་ཀྱི་ཆོས་ཀྱི་ཆར་ཡང་དག་པ་ཇི་ལྟ་བ་བཞིན་དུ་འདེབས་
པའི་ཕྱིར་སྤྲིན་དུ་གྱུར་པ། བསོད་ནམས་ཀྱི་འོད་ཟེར་གྱི་དྲ་བ་རབ་ཏུ་འགྱེད་པའི་ཕྱིར་ཟླ་བ་ལྟ་བུ། འགྲོ་བ་ཐམས་ཅད་ཡོངས་སུ་བསྲུང་བ་ལ་ཞུགས་པའི་ཕྱིར་བརྒྱ་ཕྱིན་ལྟ་བུ་དེ་
དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ། བྱང་ཆུབ་སེམས་དཔའི་བསླབ་པ་བསམ་གྱིས་མི་ཁྱབ་པ་སྨོས་པའམ། བྱང་ཆུབ་སེམས་དཔའི་སྨོན་ལམ་གྱི་རྣམ་པ་མཐའ་
དང་དབུས་མེད་པ་ཡོངས་སུ་བསྟན་པར་ནུས་རེ་སྐན། སོང༌། རིགས་ཀྱི་བུ་།ལྷོ་ཕྱོགས་ཀྱི་རྒྱུད་འདི་ཉིད་ཀྱི་རྒྱ་མཚོ་རྣམ་པར་རློབ་པ་འདི་ན། ཡུལ་ཆུ་བ་གཙང་མ་ཞེས་བྱ་བ་ཡོད་དེ།
དེ་ན་དྲང་སྲོང་འཇིགས་མཆོག་དབྱངས་ཞེས་བྱ་བ་འདུག་གི །དེའི་གན་དུ་སོང་ལ་དྲིས་ཤིག་དང༌། དེས་རིགས་ཀྱི་བུ་ཁྱོད་ལ་བྱང་ཆུབ་སེམས་དཔའི་སྤྱོད་པ་སྟོན་པར་འགྱུར་རོ། །དེ་ནས་ཚོང་དཔོན་

45-1-169a

གྱི་བུ་ནོར་བཟང་གིས། དགེ་བསྙེན་མ་ཡིད་བཞིན་གྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དགེ་བསྙེན་མ་ཡིད་བཞིན་ལ་ལན་བརྒྱ་སྟོང་དུ་
མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། ཕྱག་འཚལ་ནས་ངོ་མཆི་མས་གང་བར་ངུས་ཏེ། བྱང་ཆུབ་མཆོག་ཏུ་དཀོན་པ་རྗེས་སུ་སེམས་ཤིང༌། དགེ་
བའི་བཤེས་གཉེན་རིམ་གྲོ་བྱ་བ་དཀོན་པར་རྗེས་སུ་བསྡམ་པ་དང༌། སྐྱེས་བུ་དམ་པ་དང་འཕྲད་པ་དཀོན་པ་རྗེས་སུ་བསམ་པ་དང༌། བྱང་ཆུབ་སེམས་དཔའི་དབང་པོ་ཐོབ་པར་
བྱ་བ་རྗེས་སུ་བསམ་པ་དང༌། བྱང་ཆུབ་སེམས་དཔའི་བསམ་པ་ཡོངས་སུ་དག་པ་དཀོན་པར་རྗེས་སུ་བསམ་པ་དང༌། སྐལ་བ་མཉམ་པའི་དགེ་བའི་བཤེས་གཉེན་
དང་འཕྲད་པ་དཀོན་པར་རྗེས་སུ་བསམ་པ་དང༌། བྱང་ཆུབ་ཏུ་ཡང་དག་པ་ཇི་ལྟ་བ་བཞིན་དུ་མངོན་པར་མོས་ཤིང་སེམས་ངེས་པར་གཞོག་པ་དཀོན་པར་རྗེས་སུ་
བསྡམ་པ་དང༌། མི་མཉམ་པ་མེད་པའི་ཆོས་ཀྱི་ཚུལ་རྗེས་སུ་བསྟན་པའི་སྦྱོར་བ་དཀོན་པར་རྗེས་སུ་བསྡམ་པ་དང༌། སེམས་དྲི་མ་མེད་ཅིང་མི་འཕྲོགས་པའི་སྦྱོར་བ་
ཡང་དག་པར་བསྒྲུབ་པ་དཀའ་བར་རྗེས་སུ་བསམ་པ་དང༌། ཐམས་ཅད་མཁྱེན་པ་ཉིད་དུ་ཤུགས་དྲག་པོ་རྣམ་པར་སྐྱེད་པའི་ཆོས་ཀྱི་སྣང་བ་དཀོན་པར་རྗེས་སུ་བསམ་

45-1-169b

པ་བྱེད་ཅིང༌། དགེ་བསྙེན་མ་ཡིད་བཞིན་གྱི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། བྱང་ཆུབ་སེམས་དཔའི་གདམས་ངག་གི་རྗེས་སུ་སོང་བའི་སེམས་དང་
ལྡན་པ། བྱང་ཆུབ་སེམས་དཔའི་སྤྱོད་པ་ཡོངས་སུ་དག་པར་བྱ་བའི་རྗེས་སུ་སོང་བའི་སེམས་དང་ལྡན་པ། བྱང་ཆུབ་སེམས་དཔའི་བསོད་ནམས་ཀྱི་སྟོབས་རྣམ་པར་འཕེལ་བར་བྱ་
བའི་སེམས་དང་ལྡན་པ། སངས་རྒྱས་བལྟ་བའི་ཤུགས་དྲག་པོ་རབ་ཏུ་སྣང་བར་བྱས་པའི་སེམས་དང་ལྡན་པ༑ ཆོས་ཀྱི་གཏེར་འཐོབ་པར་བྱ་ལ་ཤུགས་དྲག་པོ་སྐྱེས་པའི་སེམས་
དང་ལྡན་པ། སྨོན་ལམ་ཆེན་པོ་མངོན་པར་བསྒྲུབ་པའི་ཤུགས་དྲག་པོ་རབ་ཏུ་འཕེལ་བའི་སེམས་དང་ལྡན་པ། ཆོས་ཐམས་ཅད་ཀྱི་ཕྱོགས་ལ་མངོན་དུ་ལྟ་བའི་སེམས་དང་ལྡན་
པ༑ ཆོས་ཀྱི་རང་བཞིན་གྱི་འོད་ཀྱིས་སྣང་བར་བྱས་པའི་སེམས་དང་ལྡན་པ། སྒྲིབ་པ་ཐམས་ཅད་རྣམ་པར་འཐོར་བའི་སེམས་དང་ལྡན་པ། ཆོས་ཀྱི་དབྱིངས་ལ་མུན་པ་མེད་པར་
རྣམ་པར་ལྟ་བའི་སེམས་དང་ལྡན་པ། རྡོ་རྗེ་རིན་པོ་ཆེ་མཐུ་བོ་ཆེས་མི་ཆོམས་པ་ལྟར་དྲི་མ་མེད་པའི་སེམས་དང་ལྡན་པ། བདུད་ཐམས་ཅད་ཀྱི་དཔུང་གིས་བརྒལ་བར་དཀའ་ཞིང་
ཐུབ་པར་དཀའ་བའི་སེམས་དང་ལྡན་པ་དེ། མཐར་གྱིས་ཡུལ་ཆུ་བ་གཙང་མ་ག་ལ་བ་དེར་ཕྱིན་ནས། དྲང་སྲོང་འཇིགས་མཆོག་དབྱངས་ཚོལ་ཚོལ་བ་ལས། དེའི་ཚེ་དྲང་

45-1-170a

སོང་འཇིགས་མཆོག་དབྱངས། དགེ་བ་སྦྱང་བའི་གནས་ཤིང་དང༌། ཤིང་ཕྲན་སྣ་ཚོགས་གྲངས་མེད་པའི་ནགས་ཚལ་མདངས་དགའ་བ།
ལོ་མས་རྒྱས་པའི་ཤིང་གིས་ཀུན་ནས་འགྲིགས་པ། རྟག་ཏུ་མེ་ཏོག་རྒྱས་པ་དང་ལྡན་པའི་ཤིང་སྣ་ཚོགས་ཅན། རྟག་ཏུ་ཤིང་ཏོག་མང་པོ་དང་ལྡན་པའི་ཤིང་ཏོག་གི་
ཤིང་དང་ལྡན་པ། ནོར་བུ་རིན་པོ་ཆེ་སྣ་ཚོགས་ཀྱི་ཤིང་དྲུང༌། ནོར་བུ་རིན་པོ་ཆེའི་སྤང་ལེབ་ཀྱིས་རྟག་ཏུ་གཤིབས་པ་དང་ལྡན་པ། ཙན་དན་དམ་པའི་ཤིང་ཀུན་ནས་རྣམ་
པར་བྲེས་པ། ཨ་ག་རུ་ཡིད་དུ་འོང་བའི་ཤིང་ལས་སྤོས་ཀྱི་དྲི་རྟག་ཏུ་འབྱུང་བས་རབ་ཏུ་བརྒྱན་པ། ཕྱོགས་བཞི་ནས་ཤིང་པ་ཏ་ལ་རྣམ་པར་མཛེས་པར་སྐྱེས་པས་ཡོངས་སུ་
བརྒྱན་པ། ནྱ་གྲོ་དའི་ཤིང་དབྱིབས་ཡིད་དུ་འོང་བ་དང་ལྡན་པ། འཛམ་བུའི་ཤིང་ལས་རྟག་ཏུ་ཤིང་ཐོག་སྨིན་པ་འབྲུལ་བ། མེ་ཏོག་གི་ཚལ་པདྨོ་དང༌། ཨུཏྤ་ལ་
གསར་དུ་སྐྱེས་པས་རབ་ཏུ་བརྒྱན་པ་ཞིག་ན་འདུག་འདུག་སྟེ། ཚོང་དཔོན་གྱི་བུ་ནོར་བཟང་གིས། དྲང་སྲོང་འཇིགས་མཆོག་དབྱངས། དྲང་སྲོང་སྟོང་ཕྲག་བཅུས་བསྐོར་
ཅིང་༑ ཙན་དན་གྱི་ཡལ་གཤིན་ཏུ་འབྲེལ་བའི་བྱ་སྐྱིབས་ཤིག་ན། ཐོར་ཚུགས་ཀྱི་ཅོད་པན་ཅན། པགས་པ་དང༌། རྩྭའི་གོས་གྱོན་པ། ཤིང་ཤུན་གྱི་སྨད་གཡོགས་

45-1-170b

ཅན༑ རྩྭའི་སྟན་ལ་འདུག་པ་མཐོང་ངོ༌། །མཐོང་ནས་ཀྱང་དྲང་སྲོང་འཇིགས་མཆོག་དབྱངས་ག་ལ་བ་དེར་སྟོང་སྟེ། ཕྱིན་ནས་ཡང་དག་པའི་དགེ་བའི་བཤེས་གཉེན་དང་
ཕྲད་པའི་བསམ་པས། དགེ་བའི་བཤེས་གཉེན་ནི་ཡང་དག་པའི་ལམ་སྟོན་པས། ཐམས་ཅད་མཁྱེན་པ་ཉིད་འབྱུང་བའི་སྒོ་ཡིན་པར་ཡང་དག་པར་ལྟ། ཐམས་ཅད་
མཁྱེན་པའི་ས་ལ་གཞོག་པས། ཐམས་ཅད་མཁྱེན་པ་ཉིད་ནི་དགེ་བའི་བཤེས་གཉེན་གྱི་གདམས་ངག་ལ་རག་ལུས་པར་ཡང་དག་པར་ལྟ། སྟོབས་བཅུའི་ཡེ་ཤེས་རིན་
པོ་ཆེའི་གླིང་དུ་སྐྱེལ་བས། ཐམས་ཅད་མཁྱེན་པ་ཉིད་ནི་དགེ་བའི་བཤེས་གཉེན་གྱི་མཉན་པ་ལ་རག་ལུས་པར་ཡང་དག་པར་ལྟ། སྟོབས་བཅུའི་ཡེ་ཤེས་སྣང་བ་ཡང་
དག་པར་བསྐྱེད་པས། ཐམས་ཅད་མཁྱེན་པ་ཉིད་ནི་དགེ་བའི་བཤེས་གཉེན་གྱི་སྒྲོན་མས་སྣང་བར་བྱ་བ་ཡིན་པར་ཡང་དག་པར་ལྟ། ཉམ་ཉེས་མེད་པར་ཐམས་
ཅད་མཁྱེན་པ་ཉིད་ཀྱི་གྲོང་དུ་ཕྱིན་པར་བྱེད་པས། ཐམས་ཅད་མཁྱེན་པ་ཉིད་ཀྱི་ལམ་ནི་དགེ་བའི་བཤེས་གཉེན་ཡིན་པར་ཡང་དག་པར་ལྟ། མཉམ་པ་དང་མི་མཉམ་པ་
ཡོངས་སུ་སྟོན་པས། ཐམས་ཅད་མཁྱེན་པ་ཉིད་ཀྱི་མར་མེ་ནི་དགེ་བའི་བཤེས་གཉེན་ཡིན་པར་ཡང་དག་པར་ལྟ། གཡང་སའི་འཇིགས་པ་ཐམས་ཅད་མེད་པར་བྱེད་

45-1-171a

པས༑ ཐམས་ཅད་མཁྱེན་པ་ཉིད་ཀྱི་སྟེགས་ནི་དགེ་བའི་བཤེས་གཉེན་ཡིན་པར་ཡང་དག་པར་ལྟ། བྱམས་པ་ཆེན་པོའི་སྟོབས་ཀྱིས་སིམ་
པ་ཡོངས་སུ་སྐྱེད་པའི་ཕྱིར། ཐམས་ཅད་མཁྱེན་པ་ཉིད་ཀྱི་གདུགས་ནི་དགེ་བའི་བཤེས་གཉེན་ཡིན་པར་ཡང་དག་པར་ལྟ། སྙིང་རྗེ་ཆེན་པོ་ཡོངས་སུ་བསྐྱེད་པས། ཐམས་
ཅད་མཁྱེན་པ་ཉིད་ཀྱི་ཤུགས་དྲག་པོ་ནི་དགེ་བའི་བཤེས་གཉེན་ཡིན་པར་ཡང་དག་པར་ལྟ་ཞིང༌། ཆོས་ཀྱི་རང་བཞིན་གྱི་ཚུལ་རབ་ཏུ་སྣང་བར་བྱེད་པས། ཐམས་ཅད་མཁྱེན་
པ་ཉིད་གསལ་བར་མཐོང་བ་ནི། དགེ་བའི་བཤེས་གཉེན་ལ་རག་ལས་པར་མཐོང་ནས། ལུས་ཐམས་ཅད་ཀྱིས་ཕབ་སྟེ། ཕྱག་བྱས་ནས་ལངས་ཏེ། དྲང་སྲོང་འཇིགས་མཆོག་
དབྱངས་ལ་ལན་བརྒྱ་སྟོང་དུ་མར་བསྐོར་བ་བྱས་ནས་མདུན་དུ་འདུག་སྟེ། ཐལ་མོ་སྦྱར་ནས། ཡིད་དུ་འོང་བའི་ཚུལ་གྱིས་ཡིད་དུ་འོང་བའི་ཚིག་བརྗོད་དེ། འདི་སྐད་ཅེས་སྨྲས་
སོ༑ ༑འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་
པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ། །

45-1-171b

ཞེས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ་
དེ་ནས་དྲང་སྲོང་འཇིགས་མཆོག་དབྱངས་ཀྱིས། བྲམ་ཟེའི་བྱིས་པ་སྟོང་ཕྲག་བཅུ་པོ་དེ་དག་ལ་བལྟས་ཏེ། འདི་སྐད་ཅེས་སྨྲས་སོ། །བྱིས་པ་དག །རིགས་ཀྱི་བུ་འདིས་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། སེམས་ཅན་ཐམས་ཅད་འཇིགས་པ་མེད་པ་ལ་མགྲོན་དུ་གཉེར་ཏོ། །རིགས་ཀྱི་བུ། འདི་ནི་སེམས་ཅན་ཐམས་
ཅད་ལ་ཕན་པ་དང༌། བདེ་བའི་དོན་དུ་སྟ་གོན་དུ་གནས་པ་སྟེ། ཡེ་ཤེས་རྒྱ་མཚོ་མངོན་དུ་གྱུར་པའོ། །དེ་བཞིན་གཤེགས་པ་ཐམས་ཅད་ཆོས་ཀྱི་སྤྲིན་གྱི་ཆར་བཏུང་བར་འདོད་པའོ། །
ཆོས་ཀྱི་ཚུལ་རྒྱ་མཚོ་ཐམས་ཅད་ལ་འཇུག་པར་འདོད་པའོ། །ཡེ་ཤེས་ཀྱི་སྣང་བ་ཆེན་པོ་ལ་གནས་པར་འདོད་པའོ། །སྙིང་རྗེ་ཆེན་པོའི་སྤྲིན་བསྡུ་བར་འདོད་པའོ། །ཆོས་ཀྱི་ཆར་ཆེན་
པོ་མངོན་པར་དབབ་པར་འདོད་པའོ། །ཡེ་ཤེས་ཆེན་པོའི་ཟླ་བ་འཇིག་རྟེན་དུ་ཤར་བར་བྱས་ཏེ། ཉོན་མོངས་པའི་གདུང་བ་ཐམས་ཅད་རབ་ཏུ་གཞིལ་བར་འདོད་པའོ། །སེམས་
ཅན་ཐམས་ཅད་ཀྱི་དགེ་བའི་རྩ་བ་རྣམ་པར་སྤེལ་བར་འདོད་པའོ། །དེ་ནས་བྲམ་ཟེའི་བྱིས་པ་སྟོང་ཕྲག་བཅུ་པོ་དེ་དག་གིས། མེ་ཏོག་དྲི་ཞིམ་ལ་ཡིད་དུ་འོང་ཞིང༌། ཁ་དོག་སྣ་ཚོགས་

45-1-172a

དང་ལྡན་པ་མང་པོས། ཚོང་དཔོན་གྱི་བུ་ནོར་བཟང་ལ་གཏོར་ཏོ། །མངོན་པར་གཏོར་ཏོ། །རབ་ཏུ་གཏོར་ཏོ། །མངོན་པར་ཕྱག་འཚལ་ཏེ། རབ་ཏུ་
བཏུད་དེ་ཕྱག་འཚལ་ནས། གཡས་ཕྱོགས་སུ་བསྐོར་བ་བྱས་ཏེ། ཚིག་འདི་སྐད་དུ་བརྗོད་དོ། །འདི་ནི་སེམས་ཅན་ཐམས་ཅད་ཡོངས་སུ་སྐྱོབ་པར་འགྱུར་རོ། །སེམས་ཅན་དམྱལ་
བའི་སྡུག་བསྔལ་ཐམས་ཅད་རབ་ཏུ་ཞི་བར་བགྱིད་པར་འགྱུར་རོ། །བྱོལ་སོང་གི་སྐྱེ་གནས་ཀྱི་ལམ་གྱི་རྒྱུད་ཐམས་ཅད་རྣམ་པར་གཅོད་པར་འགྱུར་རོ། །གཤིན་རྗེའི་འཇིག་
རྟེན་གྱི་ལམ་གྱི་རྒྱུད་ཐམས་ཅད་རྣམ་པར་བཟློག་པར་འགྱུར་རོ། །མི་ཁོམ་པའི་སྒོ་ཐམས་ཅད་གཅོད་པར་འགྱུར་རོ། །སྲེད་པའི་རྒྱ་མཚོ་ཡོངས་སུ་སྐེམ་པར་འགྱུར་རོ། །སྲེད་པའི་
འཆིང་བ་གཅོད་པར་འགྱུར་རོ། །སྡུག་བསྔལ་གྱི་ཕུང་པོ་རྣམ་པར་བཟློག་པར་འགྱུར་རོ། །མ་རིག་པའི་མུན་པ་སེལ་བར་འགྱུར་རོ། །བསོད་ནམས་ཀྱི་ཁོར་ཡུག་གིས་འཇིག་
རྟེན་ཡོངས་སུ་བསྐོར་བར་འགྱུར་རོ། །ཡེ་ཤེས་རིན་པོ་ཆེའི་འབྱུང་གནས་ཡོངས་སུ་སྟོན་པར་འགྱུར་རོ། །ཡེ་ཤེས་ཀྱི་ཉི་མ་འཆར་བར་བགྱིད་པར་འགྱུར་རོ། །ཆོས་ཀྱི་མིག་རྣམ་པར་
སྦྱོང་བར་འགྱུར་རོ། །འཇིག་རྟེན་རྣམས་ལ་མཉམ་པ་དང༌། མི་མཉམ་པ་ཡང་དག་པར་སྟོན་པར་འགྱུར་རོ། །དེ་ནས་དྲང་སྲོང་འཇིགས་མཆོག་དབྱངས་ཀྱིས། བྱིས་པ་དེ་དག་ལ་འདི་སྐད་

45-1-172b

ཅེས་སྨྲས་སོ། །བྱིས་པ་དག །གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་དེ་ནི་།བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། སེམས་ཅན་ཐམས་
ཅད་ཀྱི་བདེ་བ་རབ་ཏུ་བསྐྱེད་དེ། རིམ་གྱིས་ཐམས་ཅད་མཁྱེན་པ་ཉིད་ཀྱང་འཐོབ་པར་འགྱུར་རོ། །བྱིས་པ་དག །རིགས་ཀྱི་བུ་འདིས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ཏུ་སེམས་བསྐྱེད་པ་སྟེ། དེ་བས་ན་འདི་ནི། སངས་རྒྱས་ཀྱི་ཡོན་ཏན་ཐམས་ཅད་ཀྱིས་ཡོངས་སུ་སྦྱོང་བར་འགྱུར་རོ། །དེ་ནས་དྲང་སྲོང་འཇིགས་མཆོག་དབྱངས་ཀྱིས། ཚོང་དཔོན་གྱི་བུ་
ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་བོ་ནི་བྱང་ཆུབ་སེམས་དཔའི་རྣམ་པར་ཐར་པ་གཞན་གྱིས་མི་ཐུབ་པའི་རྒྱལ་མཚན་ཐོབ་པའོ། །ནོར་བཟང་གིས་སྨྲས་པ། བྱང་ཆུབ་
སེམས་དཔའི་རྣམ་པར་ཐར་པ་གཞན་གྱིས་མི་ཐུབ་པ་འདིའི་ཡུལ་ཇི་ལྟ་བུ་ཞིག་མཆིས། དེ་ནས་དྲང་སྲོང་འཇིགས་མཆོག་དབྱངས་ཀྱིས་ལག་པ་གཡས་པ་བརྐྱང་སྟེ། ཚོང་དཔོན་
གྱི་བུ་ནོར་བཟང་གི་མགོ་ལ་བྱུགས་ནས། ལག་པ་གཡས་པས་བཟུང་ངོ༌། །ཚོང་དཔོན་གྱི་བུ་ནོར་བཟང་ལ་དྲང་སྲོང་འཇིགས་མཆོག་དབྱངས་ཀྱིས་ལག་པ་གཡས་པས་བཟུང་
མ་ཐག་ཏུ་དེའི་མོད་ལ། ཚོང་དཔོན་གྱི་བུ་ནོར་བཟང་གིས་ཕྱོགས་བཅུར་སངས་རྒྱས་ཀྱི་ཞིང་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་མཐོང་བར་གྱུར་ཏེ།

45-1-173a

དེ་དག་གི་དེ་བཞིན་གཤེགས་པ་སངས་རྒྱས་ཀྱི་ཞིང་བརྒྱ་སྟོང་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་ཀྱི་ཞབས་ཀྱི་དྲུང་ན། བདག་ཉིད་འདུག་པ་ཤེས་པར་གྱུར་
ཏོ༑ ༑སངས་རྒྱས་ཀྱི་ཞིང་དེ་དག་ཀྱང༌། རྣམ་པ་གྲངས་མེད་པར་རྣམ་པར་དག་པའི་རྒྱན་དང་ལྡན་པར་མཐོང་ངོ༌། །དེ་དག་ནའང་དེ་བཞིན་གཤེགས་པའི་འཁོར་གྱི་དཀྱིལ་
འཁོར་རྒྱ་མཚོ་ཁ་དོག་སྣ་ཚོགས་ཅན། རྒྱན་རྣམ་པ་ཐ་དད་པ་དང་ལྡན་པ་དག་འཁོད་པར་མཐོང་ངོ༌། །འཁོར་གྱི་དཀྱིལ་འཁོར་རྒྱ་མཚོ་དེ་དག་ནའང་དེ་བཞིན་གཤེགས་པའི་
སྐུ་མཚན་དང་དཔེ་བྱད་བཟང་པོ་འབར་བས་བརྒྱན་པ་དག་བཞུགས་པ་མཐོང་ངོ༌། །དེ་དག་ལས་ཀྱང་ཚིག་དང་ཡི་གེ་གཅིག་ལས་ཀྱང༌། ཕྱིར་ཕྱོགས་པ་མེད་པར་ཆོས་བསྟན་
པ་ཉན་ཏོ། །དེ་བཞིན་གཤེགས་པའི་ཆོས་ཀྱི་འཁོར་ལོ་དེ་དག་ཀྱང་ཕན་ཚུན་མ་འདྲེས་པར་ཡང་དག་པར་འཛིན་ཏོ། །ཆོས་ཀྱི་སྤྲིན་གྱི་ཆར་སེམས་ཅན་གྱི་བསམ་པ་སྣ་ཚོགས་ལ་
རབ་བ་པ་དེ་དག་ཀྱང་ཡང་དག་པར་འཛིན་ཏོ། །དེ་བཞིན་གཤེགས་པ་དེ་དག་གི་སྔོན་གྱི་སྨོན་ལམ། མོས་པ་སྣ་ཚོགས་ཀྱི་སྟོབས་ཀྱིས་རྣམ་པར་སྦྱངས་པ་རྒྱ་མཚོ་ལ་ཡང་ཞུགས་
སོ༑ ༑སངས་རྒྱས་ཀྱི་ཡང་དག་པར་བསྡུ་བ་སྨོན་ལམ་སྣ་ཚོགས་རྒྱ་མཚོས་རྣམ་པར་དག་པ་རྒྱ་མཚོ་དེ་དག་ལའང་ཞུགས་སོ། །སངས་རྒྱས་ཀྱི་སྐུ་མདོག་སེམས་ཅན་གྱི་བསམ་པ་ཇི་ལྟ་བ་

45-1-173b

བཞིན་དུ་ཚིམ་པར་འགྱུར་བར་རྣམ་པར་དམིགས་པ་དེ་དག་ཀྱང་མཐོང་ངོ༌། །སངས་རྒྱས་ཀྱི་འོད་ཟེར་གྱི་དྲ་བ་འདོད་ཆགས་དང་བྲལ་བ་སྣ་ཚོགས་ཀྱིས་རྣམ་པར་དག་པའི་རྒྱན་གྱི་
དཀྱིལ་འཁོར་དེ་དག་ཀྱང་མཐོང་ངོ༌། །སངས་རྒྱས་ཀྱི་སྟོབས་དེ་དག་ལའང་ཡེ་ཤེས་སྣང་བ་བསྒྲིབས་པ་མེད་པ་དང་ལྡན་པས་ཞུགས་སོ། །དེ་ལྟར་བྱང་ཆུབ་སེམས་དཔའི་རྣམ་པར་
ཐར་པ་གཞན་གྱིས་མི་ཐུབ་པའི་རྒྱལ་མཚན་གྱི་ཡེ་ཤེས་ཀྱི་འོད་ཀྱིས་སྣང་བར་གྱུར་པ། ཏིང་ངེ་འཛིན་གྱི་རྣམ་པར་སྣང་མཛད་ཀྱི་སྙིང་པོ་སྣང་བ་རབ་ཏུ་ཐོབ་པ། ཏིང་ངེ་འཛིན་ཡེ་ཤེས་མི་ཟད་
པའི་རྣམ་པར་ཐར་པ་དང་ལྡན་པ། གཟུངས་ཀྱི་སྒོ་སྣང་བ། ཕྱོགས་ཀུན་གྱི་དྲ་བ་རབ་ཏུ་ཐོབ་པ། གཟུངས་ཀྱི་སྒོ་རྡོ་རྗེའི་སྙིང་པོས་སེམས་རབ་ཏུ་གསལ་བར་བྱས་པ། ཏིང་ངེ་འཛིན་
གྱི་ཡེ་ཤེས་བརྩེགས་པ་རྣམ་པར་ཕྱེ་བའི་ཡུལ་ལ་རྣམ་པར་ཕྱེ་བ་རབ་ཏུ་ཐོབ་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣམ་པར་སྤྱོད་པ། གཞི་ཀུན་ནས་རྣམ་པར་བརྒྱན་པའི་སྙིང་
པོ་ཡུལ་དུ་གྱུར་པ། ཏིང་ངེ་འཛིན་གྱི་སྣང་བ་སངས་རྒྱས་ནམ་མཁའི་སྙིང་པོའི་དཀྱིལ་འཁོར་ལ་རབ་ཏུ་ཞུགས་པ། ཏིང་ངེ་འཛིན་སངས་རྒྱས་ཐམས་ཅད་ཀྱི་ཆོས་ཀྱི་འཁོར་ལོའི་
མུ་ཁྱུད་ཀྱིས་སེམས་རབ་ཏུ་སྣང་བར་བྱས་པ། ཏིང་ངེ་འཛིན་གྱི་སྣང་བ་དུས་གསུམ་གྱི་ཡེ་ཤེས་རིན་པོ་ཆེ་མི་ཟད་པའི་དཀྱིལ་འཁོར་ལ་རབ་ཏུ་བརྩོན་པ་དེས། དེ་བཞིན་གཤེགས་པ་ལ་

45-1-174a

ལའི་ཞབས་ཀྱི་དྲུང་དུ་ནི་ཉིན་ཞག་གཅིག་ལོན་པར་ཤེས་སོ། །ལ་ལར་ནི་ཉིན་ཞག་བདུན་ལོན་པ་སྙམ། ལ་ལར་ནི་ཟླ་བ་ཕྱེད་ལོན་པ་སྙམ།
ལ་ལར་ནི་ཟླ་བ་གཅིག་ལོན་པ་སྙམ། ལ་ལར་ནི་ལོ་གཅིག་ལོན་པ་སྙམ། ལ་ལར་ནི་ལོ་བརྒྱ་ལོན་པ་སྙམ། ལ་ལར་ནི་ལོ་སྟོང་ལོན་པ་སྙམ། ལ་ལར་ནི་ལོ་བརྒྱ་ཕྲག་སྟོང་ལོན་
པ་སྙམ། ལ་ལར་ནི་ལོ་བྱེ་བ་ལོན་པ་སྙམ། ལ་ལར་ནི་ལོ་བྱེ་བ་བརྒྱ་ལོན་པ་སྙམ། ལ་ལར་ནི་ལོ་བྱེད་བ་སྟོང་ལོན་པ་སྙམ། ལ་ལར་ནི་ལོ་བྱེ་བ་བརྒྱ་ཕྲག་སྟོང་ལོན་པ་སྙམ། ལ་
ལར་ནི་ལོ་བྱེ་བ་ཁྲག་ཁྲིག་ལོན་པ་སྙམ། ལ་ལར་ནི་བསྐལ་པ་ཕྱེད་ལོན་པ་སྙམ། ལ་ལར་ནི་བསྐལ་པ་གཅིག་ལོན་པ་སྙམ། ལ་ལར་ནི་བསྐལ་པ་བརྒྱ་ལོན་པ་
སྙམ༑ ལ་ལར་ནི་བསྐལ་པ་སྟོང་ལོན་པ་སྙམ། ལ་ལར་ནི་བསྐལ་པ་བརྒྱ་ཕྲག་སྟོང་ལོན་པ་སྙམ། ལ་ལར་ནི་བསྐལ་པ་བྱེ་བ་ལོན་པ་སྙམ། ལ་ལར་ནི་བསྐལ་པ་
བྱེ་བ་ཕྲག་བརྒྱ་ལོན་པ་སྙམ། ལ་ལར་ནི་བསྐལ་པ་བྱེ་བ་ཕྲག་སྟོང་ལོན་པ་སྙམ། ལ་ལར་ནི་བསྐལ་པ་བྱེ་བ་བརྒྱ་ཕྲག་སྟོང་ལོན་པ་སྙམ། ལ་ལར་ནི་བསྐལ་པ་བྱེ་བ་ཕྲག་
ཁྲིག་བརྒྱ་ཕྲག་སྟོང་ལོན་པ་སྙམ་བྱེད་པ་ནས། དེ་བཞིན་གཤེགས་པ་ལ་ལའི་ཞབས་ཀྱི་དྲུང་དུ་ནི། བསྐལ་པ་བརྗོད་དུ་མེད་པའི་ཡང་བརྗོད་དུ་མེད་པ་སྙེད་ལོན་པར་གྱུར་

45-1-174b

པ་སྙམ་བྱེད་པ་ནས། དེ་བཞིན་གཤེགས་པ་ལ་ལའི་ཞབས་ཀྱི་དྲུང་དུ་ནི། བསྐལ་པ་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་ལོན་པ་སྙམ་བྱེད་པ་ནས། བསྐལ་པ་སངས་རྒྱས་
ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ལོན་པ་སྙམ་བྱེད་པར་གྱུར་ཏོ། །དེ་ནས་དྲང་སྲོང་འཇིགས་མཆོག་དབྱངས་ཀྱིས། ཚོང་དཔོན་གྱི་བུ་ནོར་བཟང་
བཏང་བ་དང༌། དེས་ཡང་བདག་དྲང་སྲོང་འཇིགས་མཆོག་དབྱངས་ཀྱི་མདུན་ན་འདུག་པར་ཤེས་པར་གྱུར་ཏོ། །དེ་ལ་དྲང་སྲོང་འཇིགས་མཆོག་དབྱངས་ཀྱིས་སྨྲས་པ། རིགས་ཀྱི་བུ།
དྲན་མོད། སྨྲས་པ། འཕགས་པ། དགེ་བའི་བཤེས་གཉེན་གྱི་བྱིན་གྱི་རླབས་ཀྱིས་དྲན་ནོ། །སྨྲས་པ། རིགས་ཀྱི་བུ་ཁོ་བོས་ནི། བྱང་ཆུབ་སེམས་དཔའི་རྣམ་པར་ཐར་པ་གཞན་གྱིས་མི་ཐུབ་པའི་
རྒྱལ་མཚན་འདི་ཤེས་པར་ཟད་ན། བྱང་ཆུབ་སེམས་དཔའ་འགྲོ་བ་ཐམས་ཅད་ལས་ཁྱད་པར་དུ་འཕགས་པའི་ཡེ་ཤེས་མངོན་པར་ཤེས་པ་དང་ལྡན་པའི་ཏིང་ངེ་འཛིན་ཐོབ་པ། དུས་
ཐམས་ཅད་དུ་འཁོར་ལོ་བསྐོར་བ། སངས་རྒྱས་ཀྱི་མཚན་དང་ཡེ་ཤེས་མངོན་པར་སྒྲུབ་པ་ལ་མཁས་པ། དེ་བཞིན་གཤེགས་པ་བྱུང་བའི་ཉི་མ་ལ་རྣམ་པར་དམིགས་པའི་རྒྱན་རབ་ཏུ་
འགོད་པ། དུས་གསུམ་གྱི་ཡུལ་སྐད་ཅིག་གཅིག་གིས་ཡེ་ཤེས་སུ་ཡང་དག་པར་སྡུད་པ། འཇིག་རྟེན་གྱི་ཁམས་ཐམས་ཅད་དུ་ལུས་ཤིན་ཏུ་རྣམ་པར་བཀྲམ་པ། ཆོས་ཀྱི་དབྱིངས་

45-1-175a

ཐམས་ཅད་ལ། ཡེ་ཤེས་སྣང་བའི་རང་བཞིན་དང་ལྡན་པ་སེམས་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་མངོན་སུམ་དུ་མངོན་པར་
ལངས་པ། སེམས་ཅན་གྱི་བསམ་པ་ཇི་ལྟ་བ་བཞིན་དུ་སྤྱོད་པས་རྣམ་པར་དཔྱོད་པ་དང་མཐུན་པའི་ཚུལ་དང་ལྡན་པ་འདོད་པ་བཞིན་དུ་ཀུན་ཏུ་སྣང་ཞིང་དྲི་མ་མེད་ལ། འོད་དང་
ལྡན་པའི་ཡེ་ཤེས་ཀྱི་དཀྱིལ་འཁོར་རྣམ་པར་དག་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ། སྨོན་ལམ་གྱི་ཁྱད་པར་སྨོས་པའམ། ཞིང་གི་མངོན་པར་འདུ་བྱ་
བ་ཤེས་པའམ། ཡེ་ཤེས་ཀྱི་ཡུལ་ལ་འཇུག་པར་བྱ་བའམ། ཏིང་ངེ་འཛིན་གྱི་སྤྱོད་ཡུལ་གྱི་རྗེས་འབྲང་བར་བྱ་བའམ། རྫུ་འཕྲུལ་དང་རྣམ་པར་འཕྲུལ་པ་ལ་འཇུག་པར་
བྱ་བའམ། རྣམ་པར་ཐར་པའི་ཁྱུ་མཆོག་གི་མཐུ་ཕྱུང་བ་དང༌། རྣམ་པར་རྩེ་བའི་རྗེས་སུ་འབྲང་བར་བྱ་བའམ། ལུས་རྣམ་པར་ཕྱེ་བའི་མཚན་མ་གཟུང་བར་བྱ་བའམ། དབྱངས་
ཀྱི་དཀྱིལ་འཁོར་རྣམ་པར་དག་པ་བརྗོད་པའམ། ཡེ་ཤེས་ཀྱི་སྣང་བ་རབ་ཏུ་བསྟན་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན་ཡུལ་ཡོངས་སུ་
ཚོལ་བ་ཞེས་བྱ་བ་ཡོད་དེ། དེ་ན་བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཅེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་

45-1-175b

ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིང༌། །དེ་ནས་ཚོང་དཔོན་གྱི་བུ་ནོར་བཟང་དགའ་རངས་ཏེ། མགུ་ཞིང་ཉམས་བདེ་ལ་ཚིམ་ཞིང་ཡིད་བདེ་བ་སྐྱེས་ནས། དྲང་
སྲོང་འཇིགས་མཆོག་དབྱངས་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དྲང་སྲོང་འཇིགས་མཆོག་དབྱངས་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས།
ཡང་དང་ཡང་བལྟས་ཏེ། དྲང་སྲོང་འཇིགས་མཆོག་དབྱངས་ཀྱི་དྲུང་ནས་སོང་ངོ༌།།    །།བམ་པོ་དགུ་བཅུ་རྩ་གསུམ་པ། དེ་ནས་ཚོང་དཔོན་གྱི་བུ་ནོར་བཟང༌།
བྱང་ཆུབ་སེམས་དཔའི་རྣམ་པར་ཐར་པ་གཞན་གྱིས་མི་ཐུབ་པའི་རྒྱལ་མཚན་གྱི་ཡེ་ཤེས་ཀྱིས་སྣང་བར་བྱས་པ། སངས་རྒྱས་ཀྱི་ཡུལ་གྱི་རྣམ་པར་འཕྲུལ་པ་བསམ་གྱིས་མི་ཁྱབ་
པ་ལ་མངོན་སུམ་དུ་རྣམ་པར་སྤྱོད་པ། བྱང་ཆུབ་སེམས་དཔའི་རྣམ་པར་ཐར་པ་བསམ་གྱིས་མི་ཁྱབ་པའི་མངོན་སུམ་གྱི་ཡེ་ཤེས་ཀྱིས་མངོན་པར་ཤེས་པ། བྱང་ཆུབ་སེམས་
དཔའི་ཏིང་ངེ་འཛིན་བསམ་གྱིས་མི་ཁྱབ་པའི་ཡེ་ཤེས་ཀྱིས་སེམས་སྣང་བར་གྱུར་པ། དུས་ཐམས་ཅད་དུ་ཡང་དག་པར་འཇུག་པའི་ཏིང་ངེ་འཛིན་ཡེ་ཤེས་སྣང་བ་རབ་ཏུ་ཐོབ་པ།
འདུ་ཤེས་ཀྱི་རྣམ་པ་ཐམས་ཅད་ལ་ཡང་དག་པར་འཇུག་པའི་ཏིང་ངེ་འཛིན་གྱི་ཡུལ་གྱིས་སྣང་བར་གྱུར་པ། འགྲོ་བ་ཐམས་ཅད་ལས་ཁྱད་པར་དུ་འཕགས་པ་དང་ལྡན་པའི་ཡེ་ཤེས་

45-1-176a

སྣང་བ་ཐོབ་པ་ཐམས་ཅད་ཀྱི་རྗེས་སུ་སོང་བའི་སྤྱོད་ཡུལ་ལ་རྣམ་པར་སྤྱོད་པ་མངོན་དུ་གྱུར་པ། གཉིས་སུ་རྣམ་པར་རྟོག་པ་མེད་པས་མཉམ་པ་ཉིད་དུ་
བསྟན་པའི་ཡེ་ཤེས་ལྷུར་ལེན་པ། དམིགས་པ་ཐམས་ཅད་ལ་རབ་ཏུ་འདལ་བའི་ཡེ་ཤེས་སྣང་བ་དང་ལྡན་པ། མཉམ་པ་ཐམས་ཅད་ལ་མངོན་དུ་གྱུར་པའི་བཟོད་པ་རྣམ་པར་
དག་པ་ལ་མོས་པའི་མཛོད་ལ་མཁས་པ། རང་བཞིན་གྱི་ཆོས་ལ་བཟོད་པ་ཁོང་དུ་ཆུད་པའི་ཡེ་ཤེས་མངོན་པར་ཤེས་པ་དང་ལྡན་པ། བྱང་ཆུབ་སེམས་དཔའི་སྤྱོད་པའི་རང་
བཞིན་བསྒོམ་པ་དང་མི་འབྲལ་བའི་སེམས་དང་ལྡན་པ། ཐམས་ཅད་མཁྱེན་པ་ཉིད་ཀྱི་ཤུགས་དྲག་པོ་ལས་ཕྱིར་མི་ལྡོག་པའི་སེམས་དང་ལྡན་པ། སྟོབས་བཅུའི་ཡེ་ཤེས་སྣང་བའི་
འོད་རབ་ཏུ་ཐོབ་པ། ཆོས་ཀྱི་དབྱིངས་བརྗོད་པ་ལ་མངོན་པར་མོས་པས་ངོམས་པ་མེད་པའི་སེམས་དང་ལྡན་པ། ཐམས་ཅད་མཁྱེན་པ་ཉིད་ལ་རྣམ་པར་སྤྱོད་པའི་སྤྱོད་ཡུལ་ལ་
འཇུག་པ་ཁོང་དུ་ཆུད་པའི་སེམས་དང་ལྡན་པ། བྱང་ཆུབ་སེམས་དཔའི་སྤྱོད་པའི་རྒྱན་མཐའ་ཡས་པ་མངོན་པར་བསྒྲུབ་པའི་སེམས་དང་ལྡན་པ། བྱང་ཆུབ་སེམས་དཔའི་སྨོན་
ལམ་གྱི་དཀྱིལ་འཁོར་མཐའ་ཡས་པ་རྣམ་པར་སྤྱད་པའི་སེམས་དང་ལྡན་པ། འཇིག་རྟེན་གྱི་ཁམས་ཀྱི་དྲ་བ་མི་ཟད་པ་ཁོང་དུ་ཆུད་པའི་ཡེ་ཤེས་མཐའ་དང་དབུས་མེད་པ་མངོན་

45-1-176b

དུ་གྱུར་པའི་སེམས་དང་ལྡན་པ། སེམས་ཅན་རྒྱ་མཚོ་མཐའ་ཡས་པ་ཡོངས་སུ་སྨིན་པར་བྱ་བ་དང་གདུལ་བར་བྱ་བ་ལ་ཞུམ་པ་མེད་པའི་སེམས་དང་ལྡན་པ་དེས། བྱང་ཆུབ་སེམས་
དཔའི་སྤྱོད་པའི་ཡུལ་མཐའ་ཡས་པ་ལ་ཡང་དག་པར་བལྟ་བ་དང༌། འཇིག་རྟེན་གྱི་ཁམས་ཀྱི་རྒྱུད་རྣམ་པ་ཐ་དད་པ་མཐའ་ཡས་པ་ལ་ཡང་དག་པར་བལྟ་བ་དང༌། འཇིག་རྟེན་གྱི་ཁམས་
རྣམ་པར་ཕྱེ་བ་སྣ་ཚོགས་མཐའ་ཡས་པ་ལ་ཡང་དག་པར་བལྟ་བ་དང༌། འཇིག་རྟེན་གྱི་ཁམས་མཐའ་ཡས་པ་དམིགས་པ་ཕྲ་བ་དང༌། ཡངས་པའི་ཁོངས་སུ་ཆུད་པར་བྱ་བ་ལ་ཡང་
དག་པར་བལྟ་བ་དང༌། འཇིག་རྟེན་གྱི་ཁམས་ཀྱི་གཞི་མཐའ་ཡས་པའི་མིང་གི་དྲ་བ་སྣ་ཚོགས་ཡང་དག་པར་བལྟ་བ་དང༌། འཇིག་རྟེན་གྱི་ཁམས་སུ་རྣམ་པར་སྤྱད་པ་རྣམ་པར་གདགས་
པ་མཐའ་ཡས་པའི་ཀུན་རྫོབ་རྣམ་པ་ཐ་དད་པ་ལ་ཡང་དག་པར་བལྟ་བ་དང༌། སེམས་ཅན་གྱི་མོས་པ་སྣ་ཚོགས་མཐའ་ཡས་པ་ལ་ཡང་དག་པར་བལྟ་བ་དང༌། སེམས་ཅན་རྣམ་པར་
ཕྱེ་བའི་རྣམ་པ་ཐ་དད་པ་མཐའ་ཡས་པ་ལ་ཡང་དག་པར་བལྟ་བ་དང༌། སེམས་ཅན་མཐའ་ཡས་པ་ཡོངས་སུ་སྨིན་པར་བྱ་བ་དང༌། གདུལ་བ་ཁོང་དུ་ཆུད་པར་བྱ་བ་ལ་ཡང་དག་པར་
བལྟ་བ་དང༌། སེམས་ཅན་དང༌། ཕྱོགས་དང༌། དུས་མཐའ་ཡས་པའི་མིང་གི་རྣམ་པ་སྣ་ཚོགས་ལ་ཡང་དག་པར་བལྟ་བ་དང༌། དགེ་བའི་བཤེས་གཉེན་མངོན་དུ་བྱ་བ་བྱེད་ཅིང༌། མཐར་

45-1-177a

གྱིས་ཡུལ་ཚོལ་བ་དང་ལྡན་པ་གང་ན་བ་དང༌། བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ག་ལ་བ་དེར་ཕྱིན་ཏོ། །དེའི་ཚེ་བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཐམས་
ཅད་མཁྱེན་པ་ཉིད་བསྒྲུབ་པའི་གཞིར་བྱས་ཤིང་དཀའ་ཐུབ་དྲག་པོ་ལ་སྤྱོད་དེ། དེའི་ཕྱོགས་བཞི་ནས་མེའི་ཕུང་པོ་རི་རབ་ཙམ་དུ་ཆེ་བ་བུས་པ་དང༌། རི་ཤིན་ཏུ་མཐོ་བའི་གཡང་སའི་
ལམ་གྱི་རྒྱུད་སྤུ་གྲིའི་སོས་གཤིབས་པས་འཁོད་པར་སྣང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། བྲམ་ཟེ་རྒྱལ་བའི་དྲོད་ཀྱི་མཆེད་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་
ཏེ༑ མདུན་དུ་འདུག་ནས་ཐལ་མོ་སྦྱར་ཏེ། འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་
ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་སྤྱད་པ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་
དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་
ནན་ཏན་དུ་བགྱི་བ་བདག་ལ་བཤད་དུ་གསོལ། དེས་སྨྲས་པ། རིགས་ཀྱི་བུ། སོང་ལ་སྤུ་གྲིའི་སོ་དང་ར་བའི་རི་འདི་ལ་འཛེགས་ཏེ། མེའི་འོབས་འདིར་མཆོངས་ཤིག་དང༌། དེས་ཁྱོད་

45-1-177b

ཀྱི་བྱང་ཆུབ་སེམས་དཔའི་སྤྱོད་པ་ཡོངས་སུ་དག་པར་འགྱུར་རོ་ཞེས་ནས། ཚོང་དཔོན་གྱི་བུ་ནོར་བཟང་འདི་སྙམ་དུ་སེམས་པར་གྱུར་ཏེ། མི་ཁོམ་པ་བརྒྱད་ལས་རྣམ་པར་ལྡོག་པ་
ཡང་ཤིན་ཏུ་དཀོན། མིར་འགྱུར་ཏེ། ཁོམ་པ་ཕུན་སུམ་ཚོགས་ཤིང་རྣམ་པར་དག་པ་ཡང་ཤིན་ཏུ་དཀོན། སངས་རྒྱས་འབྱུང་བ་ཡང་ཤིན་ཏུ་དཀོན། དབང་པོ་ཉམས་སུ་མེད་པ་ཡང་
ཤིན་ཏུ་དཀོན། སངས་རྒྱས་ཀྱི་ཆོས་ཐོས་པ་ཡང་ཤིན་ཏུ་དཀོན། སྐྱེས་བུ་དམ་པ་དང་ཕྲད་པ་ཡང་ཤིན་ཏུ་དཀོན། ཡང་དག་པའི་དགེ་བའི་བཤེས་གཉེན་ཡང་ཤིན་ཏུ་དཀོན། ཡང་
དག་པའི་ཚུལ་རྗེས་སུ་བསྟན་པས་ལེགས་པར་སྡུད་པ་ཡང་ཤིན་ཏུ་དཀོན། ཡང་དག་པར་འཚོ་བར་བྱ་བ་ཡང་ཤིན་ཏུ་དཀོན། མིའི་འཇིག་རྟེན་ན་ཆོས་དང་གཉེན་བའི་ཆོས་ལ་ནན་ཏན་
བྱེད་པ་ཡང་ཤིན་ཏུ་དཀོན་ན། དེ་སྐད་ཟེར་ཞིང་བདག་གི་དགེ་བའི་བར་ཆད་ལ་ཞུགས་ལ། དེ་ལྟར་བདག་གི་སྲོག་གཅད་པར་བརྩོན་པ་འདི་བདུད་དམ་ཞིག་མ་ཡིན་ནམ། བདུད་
ཀྱིས་བྱིན་གྱིས་བརླབས་པའམ། བདུད་ཀྱི་རིས་སུ་གཏོགས་པའམ། དགེ་བའི་བཤེས་གཉེན་ལྟར་བརྫུས་པའམ། བྱང་ཆུབ་སེམས་དཔའ་ལ་མི་གཅགས་པ་བྱེད་པ་ཞིག་མ་
ཡིན་གྲང༌། བདག་གི་ཐམས་ཅད་མཁྱེན་པ་ཉིད་ལ་གེགས་བྱེད་པར་འདོད་པ་ཞིག་མ་ཡིན་གྲང༌། བདག་ལམ་གོལ་བ་ངན་པར་གཞུག་པར་འདོད་པ་ཞིག་མ་ཡིན་གྲང༌། བདག་

45-1-178a

གིས་སངས་རྒྱས་ཀྱི་ཆོས་ཁོང་དུ་ཆུད་པར་བྱ་བའི་ཆོས་ཀྱི་སྒོ་ལ་གེགས་བྱེད་པ་ཞིག་མ་ཡིན་གྲང་སྙམ་ནས། དེ་དེ་ལྟར་སེམས་ཤིང་ཡིད་ལ་བྱེད་
པའི་ཚེ། ཚངས་པ་སྟོང་ཕྲག་བཅུ་སྟེང་གི་བར་སྣང་ལ་གནས་ཏེ། འདི་སྐད་ཅེས་འཛེར་ཏོ། །རིགས་ཀྱི་བུ། དེ་ལྟ་བུའི་སེམས་མི་བརྟན་པར་མ་བྱེད་ཅིག །རིགས་ཀྱི་བུ། འཕགས་
པ་འདི་ནི། ཏིང་ངེ་འཛིན་རྡོ་རྗེ་འོད་འཕྲོ་བའི་སྣང་བ་རབ་ཏུ་ཐོབ་པ་སྟེ། བརྩོན་འགྲུས་ལྡོག་པ་མེད་པའོ། །བརྩམས་པ་ཆེན་པོ་མཐར་དབྱུང་བ་ལ་ཞུགས་པའོ། །འགྲོ་བ་ཐམས་
ཅད་ཀྱི་སྲེད་པའི་རླན་བསྐམ་པ་ལ་མངོན་པར་བརྩོན་པའོ། །ལྟ་བའི་རྣམ་པ་དང༌། དྲ་བ་ཐམས་ཅད་གཏུབ་པ་ལ་བརྩོན་པའོ། །ཉོན་མོངས་པའི་ལྕག་ལྕིག་ཐམས་ཅད་ཟད་པར་
བསྲེག་པ་ལ་སྟ་གོན་དུ་གནས་པའོ། །མི་ཁོམ་མི་ཤེས་པའི་བས་མཐའི་དགོན་པ་ཐམས་ཅད་སྣང་བར་བྱ་བ་ལ་བརྩོན་པའོ། །སེམས་ཅན་ཐམས་ཅད་ཀྱི་རྒ་ཤིའི་གཡང་ས་དང༌།
འཇིགས་པ་རྣམ་པར་བཟློག་པ་ལ་ཡི་དམ་བརྟན་པའོ། །དུས་གསུམ་གྱི་མུན་པ་བསལ་པ་ལ་མངོན་པར་བརྩོན་པའོ། །ཆོས་ཐམས་ཅད་ཀྱི་འོད་ཟེར་དགྱེ་བ་ལ་ཞུགས་པའོ། །
རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། ཚངས་པ་ཇི་སྙེད་ཅིག་མཁན་པོ་དང༌། དབང་སྒྱུར་བ་དང༌། འཇིག་རྟེན་ཐམས་ཅད་

45-1-178b

ཀྱི་གཙོ་བོར་རང་རང་རློམ་ཞིང༌། སེམས་པ་བལྟ་བའི་རྣམ་པ་སྣ་ཚོགས་ལ་མངོན་པར་ཞེན་པ་དེ་དག་ཐམས་ཅད། འཕགས་པ་འདི་དཀའ་ཐུབ་དང༌། བརྟུལ་ཞུགས་ཀྱི་ཐུགས་
དམ་གྱི་མཐུས། རང་རང་གི་གནས་ན་བག་དགའ་བ་མེད་ཅིང༌། དེ་དག་བསམ་གཏན་གྱི་རོ་དགའ་བ་མྱོང་བ་མེད་པས། འཕགས་པ་འདིའི་དྲུང་དུ་འདོང་ངོ༌། །དེ་དག་ཕྱིན་པ་དང༌།
འཕགས་པ་འདིའི་རྫུ་འཕྲུལ་གྱི་བྱིན་དང༌། དྲག་ཤུལ་ཀྱི་དཀའ་ཐུབ་དང༌། བརྟུལ་ཞུགས་ཀྱི་ས་ཟིལ་གྱིས་མནན་ཏེ། ལྟ་བའི་རྣམ་པ་ཐམས་ཅད་རྣམ་པར་བཟློག་པ་དང༌། ང་རྒྱལ་
དང་༑ རློམ་སེམས་ཐམས་ཅད་རབ་ཏུ་སྤང་བའི་ཕྱིར་ཆོས་སྟོན་ཏོ། །འགྲོ་བ་ཐམས་ཅད་ལ་བྱམས་པ་ཆེན་པོ་དང༌། སྙིང་རྗེ་ཆེན་པོས་ཁྱབ་པར་བྱ་བ་དང༌། བྱང་ཆུབ་ཀྱི་བསམ་པ་
བརྟན་པར་བྱ་བ་དང༌། བྱང་ཆུབ་ཏུ་སེམས་བསྐྱེད་པ་ཤིན་ཏུ་ཡངས་པར་བྱ་བ་དང༌། སངས་རྒྱས་ཐམས་ཅད་ཡང་དག་པར་བལྟ་བ་ལ་མངོན་པར་བརྩོན་པར་བྱ་བ་དང༌། སངས་རྒྱས་
ཀྱི་གསུང་གི་དཀྱིལ་འཁོར་ཐོབ་པར་བྱ་བ་ཡོངས་སུ་རྫོགས་པར་བྱ་བ་དང༌། ཐམས་ཅད་དུ་གྲག་པའི་སངས་རྒྱས་ཀྱི་དབྱངས་ལ་ཐོགས་པ་མེད་ཅིང༌། བསྒྲིབས་པ་མེད་པར་བྱ་བའི་ཕྱིར་
ཆོས་སྟོན་ཏོ། །བདུད་སྟོང་ཕྲག་བཅུ་ཡང་སྟེང་གི་བར་སྣང་ལ་འཁོད་ནས། ལྷ་རྫས་ཀྱི་ནོར་བུ་རིན་པོ་ཆེས་མངོན་པར་གཏོར་ཏེ། འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་

45-1-179a

དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། འོད་འཕྲོ་བའི་ཕུང་པོ་འདི་ལས་སྣང་བ་ཆེན་པོ་བྱུང་ཞིང༌། ཁོ་བོ་ཅག་གི་ཁྱིམ་དང༌། ལུས་དང༌།
རྒྱན་གྱི་ལོངས་སྤྱོད་ཐམས་ཅད་ཟིལ་གྱིས་གནོན་ཏོ། །དེའི་ཕྱིར་ཁོ་བོ་ཅག་ཀྱང་སོ་སོའི་གནས་གནས་ན་བག་དགའ་བ་མེད་པས་འཁོར་དང་བཅས་ཏེ། འཕགས་པ་འདིའི་དྲུང་དུ་
འདོང་ངོ༌། །ཁོ་བོ་ཅག་འདིའི་དྲུང་དུ་ཕྱིན་ནས་ཀྱང༌། འཕགས་པ་འདི་ནི་ཁོ་བོ་ཅག་ལ་ཅི་ནས་ཀྱང༌། རང་རང་གི་སེམས་སོར་ཆུད་ནས་བྱང་ཆུབ་ཏུ་སེམས་བསྐྱེད་དེ། བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ། དེ་ལྟ་དེ་ལྟར་ཆོས་སྟོན་ཏོ། །དབང་སྒྱུར་གྱི་ལྷའི་རྒྱལ་པོ་སྟོང་ཕྲག་བཅུས་ཀྱང༌། ལྷ་རྫས་ཀྱི་མེ་
ཏོག་གིས་མངོན་པར་གཏོར་ཏེ། འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་བྱེད་པའི་ཚེ། ཁོ་བོ་ཅག་ཀྱང་རང་རང་གི་གནས་
ན་དགའ་བ་མེད་དེ། དེ་ལྟར་བདག་ཅག་ཀྱང་རང་རང་གི་སྐྱེ་བོའི་འཁོར་དང་བཅས་ཏེ། འདིའི་དྲུང་དུ་འདོང་ངོ༌། །བདག་ཅག་དྲུང་དུ་ཕྱིན་པ་དང༌། འདི་ནི་བདག་ཅག་ལ་རང་རང་གི་
སེམས་ལ་དབང་བསྒྱུར་བ་ཐོབ་པར་བྱ་བའི་ཕྱིར་ཆོས་སྟོན་ཏོ། །ཉོན་མོངས་པ་ཐམས་ཅད་ལ་དབང་བསྒྱུར་བ་ཐོབ་པར་བྱ་བ་དང༌། བསམ་པ་ཇི་ལྟ་བ་བཞིན་དུ་སྐྱེ་བ་ལ་དབང་

45-1-179b

བསྒྱུར་བ་ཐོབ་པར་བྱ་བ་དང༌། ལས་ཀྱི་སྒྲིབ་པ་ཐམས་ཅད་རྣམ་པར་དག་པའི་དབང་རབ་ཏུ་ཐོབ་པར་བྱ་བ་དང༌། སྙོམས་པར་འཇུག་པ་ཐམས་ཅད་ལ་དབང་བསྒྱུར་བ་ཐོབ་པར་བྱ་བ་
དང༌། ཡོ་བྱད་ལ་དབང་བའི་རྒྱན་ཡོངས་སུ་དག་པར་བྱ་བ་དང༌། བསམ་པ་ཇི་ལྟ་བ་བཞིན་དུ་ཚེ་ལ་དབང་བསྒྱུར་བ་ཐོབ་པར་བྱ་བའི་ཕྱིར་ཆོས་སྟོན་ཏོ། །རབ་འཕྲུལ་དགའི་ལྷའི་རྒྱལ་
པོ་སྟོང་ཕྲག་བཅུ་ཡང༌། སྟེང་གི་བར་སྣང་ལ་འཁོད་དེ། ལྷ་རྫས་ཀྱི་གླུ་ཡང་དག་པར་སྦྱར་བའི་ང་རོ་སྙན་པའི་དབྱངས་བསྒྲགས་ཏེ། མཆོད་པ་བྱས་ནས་འདི་སྐད་ཅེས་འཛེར་
ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། མེའི་ཕུང་པོ་འདི་ལས་དེ་དང་འདྲ་བའི་འོད་བྱུང་ཞིང་ཁོ་བོ་ཅག་གི་གཞལ་མེད་ཁང་འདི་
དག་རྣམ་པར་དག་སྟེ། གསལ་བ་དང༌། འོད་ཤིན་ཏུ་དང་བར་འགྱུར་རོ། །རྒྱན་འདི་དག་དང༌། ལྷའི་བུ་མོ་འདི་དག་ཀྱང༌། རྣམ་པར་དག་ཅིང་གསལ་ལ་འོད་ཤིན་ཏུ་དང་བར་
འགྱུར་རོ། །དེ་བས་ན་བདག་ཅག་ཀྱང་ལྷའི་བུ་དང༌། ལྷ་མོའི་ཚོགས་ཀྱི་འཁོར་དང་བཅས་པར། འདོད་པ་ལ་དགའ་བར་ཚོར་བ་མེད་དེ། འདོད་པའི་བདེ་བ་ལ་མངོན་པར་
དགའ་བ་མེད་པས། ལུས་དང་སེམས་སིམ་པར་གྱུར་ནས། འཕགས་པ་འདིའི་དྲུང་དུ་འདོད་པ་ཡིན་ཏེ། འཕགས་པ་འདི་ནི། བདག་ཅག་དེ་ལྟར་ཕྱིན་པ་རྣམས་ལ་སེམས་རྣམ་པར་

45-1-180a

དག་པར་བྱ་བའི་ཕྱིར་ཆོས་སྟོན་ཏོ། །སེམས་ཀྱི་འོད་དང་བར་བྱ་བ་དང༌། སེམས་ཤིན་ཏུ་དག་པར་བྱ་བ་དང༌། སེམས་ལས་སུ་རུང་བར་བྱ་བ་དང༌།
སེམས་ཀྱི་དགའ་བ་ཡོངས་སུ་བསྐྱེད་པ་དང༌། སྟོབས་བཅུའི་ཡེ་ཤེས་འཐོབ་པ་རྣམ་པར་དག་པར་བྱ་བ་དང༌། ཆོས་ཀྱི་ཤུགས་ཆེན་པོ་རྣམ་པར་འཕེལ་བར་བྱ་བ་དང༌། སངས་
རྒྱས་ཀྱི་སྐུ་ཚད་མེད་པ་མངོན་པར་བསྒྲུབ་པའི་ཕྱིར་ལུས་རྣམ་པར་དག་པར་བྱ་བ་དང༌། དེ་བཞིན་གཤེགས་པའི་གསུང་ཐོབ་པར་བྱ་བའི་ཕྱིར་ངག་རྣམ་པར་དག་པར་བྱ་བ་དང༌།
ཐམས་ཅད་མཁྱེན་པ་ཉིད་རབ་ཏུ་ཐོབ་པར་བྱ་བར་སེམས་རྣམ་པར་དག་པར་བྱ་བའི་ཕྱིར་ཆོས་སྟོན་ཏོ། །རབ་དགའ་ལྡན་གྱི་ལྷའི་རྒྱལ་པོ་སྟོང་ཕྲག་བཅུའི་ལྷའི་བུ་དང༌། ལྷའི་
བུ་མོའི་ཚོགས་ཀྱི་འཁོར་དང་བཅས་པ་དག་ཀྱང༌། སྟེང་གི་བར་སྣང་ལ་འཁོད་ནས། སྤོས་སྣ་ཚོགས་ཀྱི་ཕྱེ་མའི་སྤྲིན་གྱི་ཆར་མངོན་པར་ཕབ་པས་མཆོད་པ་བྱས་ཏེ། ཕྱག་འཚལ་
ནས་འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། བདག་ཅག་ཀྱང་རང་རང་གི་གནས་ན་དགའ་བ་མེད་དེ། དེ་
ལྟར་དགའ་བ་མེད་པས་འདིའི་དྲུང་དུ་འདོང་སྟེ། བདག་ཅག་ཕྱིན་པ་རྣམས་ལ། འཕགས་པ་འདི་ནི་ཡུལ་ཐམས་ཅད་ལ་ལྟོས་པ་མེད་པར་བྱ་བའི་ཕྱིར་ཆོས་སྟོན་ཏོ། །ཆོག་ཤེས་

45-1-180b

པའི་སེམས་སུ་བྱ་བ་དང༌། དགེ་བའི་རྩ་བ་ཡང་དག་པར་བསྐྱོད་པ་དང༌། བྱང་ཆུབ་ཏུ་སེམས་བསྐྱེད་པ་རབ་ཏུ་ཐོབ་པར་བྱ་བ་ནས། སངས་རྒྱས་ཀྱི་ཆོས་ཐམས་ཅད་ཡོངས་སུ་རྫོགས་
པར་བྱ་བའི་ཕྱིར་ཆོས་སྟོན་ཏོ། །རབ་མཚེ་མའི་ལྷའི་རྒྱལ་པོ་སྟོང་ཕྲག་བཅུ་ལྷའི་བུ་དང༌། ལྷའི་བུ་མོའི་ཚོགས་ཀྱི་འཁོར་དང་བཅས་པ་དག་གིས་ཀྱང་ལྷ་རྫས་ཀྱི་མེ་ཏོག་མན་ད་ར་
བའི་ཆར་མངོན་པར་ཕབ་སྟེ། འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། བདག་ཅག་ཀྱང་ལྷ་རྫས་ཀྱི་གླུ་སྙན་
པ་ལ་དགའ་བ་མེད་དེ། དེ་ལྟར་དགའ་བ་མེད་པས་འཕགས་པ་འདིའི་དྲུང་དུ་འདོང་སྟེ། བདག་ཅག་ཕྱིན་ནས་ཀྱང༌། འཕགས་པ་འདི་ནི་འདོད་པའི་དགའ་བ་ཐམས་ཅད་རྣམ་པར་
བཟློག་པར་བྱ་བ་ནས། སངས་རྒྱས་ཀྱི་ཆོས་ཐམས་ཅད་རབ་ཏུ་ཐོབ་པར་བྱ་བའི་ཕྱིར་ཆོས་སྟོན་ཏོ། །ལྷའི་དབང་པོ་བརྒྱ་བྱིན་སྟོང་ཕྲག་བཅུ་སོ་སོ་ནས་ཉེ་བའི་དབང་པོ་སུམ་ཅུ་རྩ་གཉིས་
དང་༑ ལྷའི་བུ་དང༌། ལྷའི་བུ་མོའི་ཚོགས་ཀྱི་འཁོར་དང་བཅས་པས། ལྷ་རྫས་ཀྱི་གོས་དང༌། རིན་པོ་ཆེའི་རྒྱན་དང༌། མེ་ཏོག་གི་སྤྲིན་གྱི་ཆར་མངོན་པར་ཕབ་སྟེ། འདི་སྐད་
ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། བདག་ཅག་ཀྱང་བརྒྱ་བྱིན་གྱི་ཁང་པ་དང༌། བཟའ་ཤིང་གི་ར་བ་དང༌། རྩེ་བའི་

45-1-181a

ནགས་ཚལ་དང༌། ལྷ་རྫས་ཀྱི་རོལ་མོ་བརྡུང་ཞིང་དཀྲོལ་བ་དང༌། གམ་ཡོ་ན་གླུ་ལེན་པའི་ལོངས་སྤྱོད་ལ་དགའ་བ་མེད། དེ་ལྟར་བདག་ཅག་
དགའ་བ་མེད་པས་འདིའི་དྲུང་དུ་འདོང་ངོ༌། །བདག་ཅག་དེར་ཕྱིན་ནས་ཀྱང༌། འཕགས་པ་འདི་ནི་ཁོ་བོ་ཅག་ལ་འདོད་པའི་དགའ་བ་ཐམས་ཅད་ཡོངས་སུ་སྤང་པའི་ཕྱིར་
ཆོས་སྟོན་ཏོ། །འདི་དག་ཐམས་ཅད་ནི་རྟག་པ་མ་ཡིན་ཏེ། མི་བརྟན་ཞིང་འཇིག་པར་འགྱུར་བའི་ཆོས་ཅན་ནོ་ཞེས་བྱ་བའི་ཚིག་བརྗོད་དོ། །དྲེགས་པ་དང༌། བག་མེད་པ་
ཐམས་ཅད་ཡོངས་སུ་གཅད་པ་དང༌། བླ་ན་མེད་པའི་བྱང་ཆུབ་ཏུ་སྤྲོ་བ་བསྐྱེད་པའི་ཕྱིར་ཆོས་སྟོན་ཏོ། །རིགས་ཀྱི་བུ། གཞན་ཡང་འདིས་བལྟས་པ་ཙམ་གྱིས་རི་རབ་ཀྱི་རྩེ་མོ་
ཐམས་ཅད་ཀྱང་གཡོ་བར་འགྱུར་ཏེ། དེས་བདག་ཅག་གཤིགས་པས་སེམས་སྐྱོ་བར་གྱུར་ནས་ཐམས་ཅད་མཁྱེན་པའི་སེམས་བརྟན་པས། ཐམས་ཅད་མཁྱེན་པའི་ཡེ་ཤེས་
སུ་སྨོན་ལམ་མངོན་པར་སྒྲུབ་བོ། །ཀླུའི་རྒྱལ་པོ་ཤུགས་ལྡན་དང༌། དགའ་བོ་དང༌། བསྙེན་དགའ་བོ་ལ་སོགས་པ་ཀླུ་བརྒྱ་སྟོང་ཕྲག་བཅུ་དག་ཀྱང་སྟེང་གི་བར་སྣང་ལ་གནས་
ཤིང་༑ དུས་དང་མཐུན་པའི་ལྷ་རྫས་ཀྱི་ཙན་དན་གྱི་སྤྲིན་དང༌། ཀླུའི་བུ་མོས་བླངས་པའི་ང་རོ་སྙན་པའི་དབྱངས་དང༌། ལྷ་རྫས་ཀྱི་སྤོས་ཆུའི་རྒྱུན་རབ་ཏུ་འབབ་པའི་ཆར་

45-1-181b

མངོན་པར་ཕབ་སྟེ། འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། མེའི་ཕུང་པོ་ཆེན་པོ་འདི་ལས་འོད་ཆེན་པོ་འབྱུང་
སྟེ༑ དེས་ཀླུའི་གནས་ཐམས་ཅད་སྣང་བར་བྱས་ནས། བྱེ་མའི་ཆར་དང༌། ནམ་མཁའ་ལྡིང་གི་འཇིགས་པ་ཡོངས་སུ་སེལ་ཏོ། །ཁྲོ་བ་འབྱུང་བ་ཡང་ཞི་བར་བྱས་ཏེ། ལུས་སིམ་པར་བྱས་
ནས་ཡིད་ཤིན་ཏུ་མོས་པར་བྱེད་དོ། །དེ་ལྟར་སེམས་ཤིན་ཏུ་མོས་པར་གྱུར་ནས། འཕགས་པ་འདི་ནི་བདག་ཅག་ལ་ཆོས་སྟོན་ཏེ། །འདི་ལྟར་ཀླུའི་ལམ་གྱི་རྒྱུད་ངན་པ་རྣམ་པར་
སྨད་པ་དང༌། སྒྲིབ་པའི་ལས་ཐམས་ཅད་རབ་ཏུ་སྤང་བའི་ཕྱིར་ཉེས་པ་འཆགས་སུ་བཙུད་ཅིང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་བཙུད་དེ།
ཐམས་ཅད་མཁྱེན་པ་ཉིད་ལ་རབ་ཏུ་འགོད་དོ། །གནོད་སྦྱིན་གྱི་དབང་པོ་སྟོང་ཕྲག་བཅུ་ཡང་ནམ་མཁའི་དབྱིངས་ལ་འཁོད་དེ། མཆོད་པ་རྣམ་པ་སྣ་ཚོགས་ཀྱིས་བྲམ་ཟེ་རྒྱལ་བའི་
དྲོད་ཀྱི་སྐྱེ་མཆེད་དང༌། ཚོང་དཔོན་གྱི་བུ་ནོར་བཟང་ལ་མཆོད་པ་བྱས་ནས། འདི་སྐད་ཅེས་འཛེར་ཏོ། རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་
པའི་ཚེ། ཁོ་བོ་ཅག་གི་འཁོར་ཀུན་ཀྱང་མི་རྣམས་ལ་བྱམས་པའི་སེམས་སྐྱེ་བར་གྱུར་ཏེ། གནོད་སྦྱིན་དང༌། སྲིན་པོ་དང༌། གྲུལ་བུམ་ཐམས་ཅད་ཀྱང་བྱམས་པའི་སེམས་དང་ལྡན་

45-1-182a

པར་གྱུར་ཏོ། །དེ་དག་བྱམས་པའི་སེམས་དང་ལྡན་ཞིང་འཚོ་བ་མེད་པ་ལ་ཞུགས་པ་རྣམས་ཁོ་བོ་ཅག་གི་དྲུང་དུ་འོང་ངོ༌། ཁོ་བོ་ཅག་ཀྱང་དེ་ལྟར་
བྱམས་པའི་དབང་གིས་ཟིལ་གྱིས་ནོན་པས། རང་རང་གི་གནས་དེ་དང༌། དེ་དག་ན་དགའ་བ་མེད་དེ། དེ་ལྟར་བདག་ཅག་ཀྱང་རང་རང་གི་སྐྱེ་བོའི་འཁོར་དང་བཅས་ཏེ། འཕགས་
པ་འདིའི་དྲུང་དུ་འདོང་ངོ༌། །བདག་ཅག་དེ་ལྟར་འོངས་པ་རྣམས་ལ། འཕགས་པ་འདིའི་སྐུ་ལས་བྱུང་བའི་འོད་ཀྱིས་ལུས་ཐམས་ཅད་སྣང་བར་བྱས་ཤིང་བདེ་བས་ཁྱབ་པར་
མཛད་དེ། དེ་ལྟར་བདག་ཅག་ལུས་དང་སེམས་བདེ་བར་གྱུར་ནས། འཕགས་པ་འདི་ནི་ཅི་ནས་ཀྱང་བདག་ཅག་ལ་གནོད་སྦྱིན་དང༌། སྲིན་པོ་དང༌། གྲུལ་བུམ་དང༌། ལུས་སྲུལ་
པོ་མང་པོ་བྱང་ཆུབ་ཏུ་སེམས་སྐྱེ་བར་འགྱུར་བ་དེ་ལྟར་ཆོས་སྟོན་ཏོ། །དྲི་ཟའི་དབང་པོ་སྟོང་ཕྲག་བཅུ་དག་ཀྱང་སྟེང་གི་བར་སྣང་ལ་འཁོད་ནས། འདི་སྐད་ཅེས་འཛེར་ཏོ། །རིགས་
ཀྱི་བུ། ཁོ་བོ་ཅག་ཀྱང་རང་རང་གི་གནས་ན་འཁོད་པའི་ཚེ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བར་མཛད་པའི་ཚེ། མེའི་ཕུང་པོ་འདི་ལས་འོད་བྱུང་སྟེ། བདག་
ཅག་གི་གནས་སྣང་བར་གྱུར་ཏོ། །དེ་ལྟར་བདག་ཅག་འོད་དེས་ཕོག་སྟེ། བདེ་བ་བསམ་གྱིས་མི་ཁྱབ་པ་དང་ལྡན་པར་གྱུར་པས། འཕགས་པ་འདིའི་དྲུང་དུ་འདོང་སྟེ། བདག་

45-1-182b

ཅག་དྲུང་དུ་ཕྱིན་ནས་ཀྱང་འཕགས་པ་འདི་ནི། བདག་ཅག་ཅི་ནས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་བ་དེ་ལྟར་ཆོས་སྟོན་ཏོ། །ལྷ་མ་
ཡིན་གྱི་དབང་པོ་སྟོང་ཕྲག་བཅུ་དག་ཀྱང་རྒྱ་མཚོའི་ནང་ནས་མངོན་པར་འཐོན་ཏེ། ནམ་མཁའ་ལ་པུས་མོ་གཡས་པའི་ལྷ་ང་བཙུགས་ཏེ། ཐལ་མོ་སྦྱར་ནས་ཕྱག་འཚལ་ཞིང་འདི་སྐད་
ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། ཁོ་བོ་ཅག་གི་ལྷ་མ་ཡིན་གྱི་འཇིག་རྟེན་རྒྱ་མཚོ་དང་རིར་བཅས་པའི་ས་ཆེན་པོའི་
དཀྱིལ་འཁོར་རབ་ཏུ་གཡོ་བར་གྱུར་ཏེ། བདག་ཅག་ཀུན་གྱི་ང་རྒྱལ་དང༌། རློམ་སེམས་དང༌། དྲེགས་པ་ཐམས་ཅད་བརྟུལ་ཞུགས་དང་དཀའ་ཐུབ་ཀྱི་ཟིལ་གྱིས་ནོན་ཏེ། འཕགས་
པ་འདིའི་དྲུང་དུ་འདོང་ངོ༌། །དེར་ཕྱིན་ནས་ཀྱང་འཕགས་པ་འདི་ནི། བདག་ཅག་ལ་གཡོ་སྒྱུ་ཐམས་ཅད་རབ་ཏུ་སྤང་བ་དང༌། ཆོས་ཟབ་མོའི་བཟོད་པ་དང༌། མི་གཡོ་བའི་ཆོས་ཉིད་
ལ་རབ་ཏུ་དགོད་པ་དང༌། སྟོབས་བཅུའི་ཡེ་ཤེས་ཡོངས་སུ་གྲུབ་པར་བྱ་བའི་ཕྱིར་ཆོས་སྟོན་ཏོ། །ནམ་མཁའ་ལྡིང་གི་དབང་པོ་ཤུགས་ཆེན་པོ་འཛིན་པ་ལ་སོགས་པ་ནམ་མཁའ་ལྡིང་གི་
དབང་པོ་སྟོང་ཕྲག་བཅུས་ཀྱང༌། བྲམ་ཟེའི་བུ་ཤིན་ཏུ་སྡུག་གུའི་གཟུགས་སུ་མངོན་པར་སྤྲུལ་ཏེ། །འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་པ་འདི་དཀའ་ཐུབ་ལྔས་ཡོངས་

45-1-183a

སུ་གདུང་བ་མཛད་པའི་ཚེ། མེའི་ཕུང་པོ་འདི་དག་ལས་འོད་ཆེན་པོ་བྱུང་སྟེ། བདག་ཅག་གིས་གནས་སྣང་བར་བྱས་ནས་ཡོངས་སུ་གཡོ་བར་བྱེད་དོ། །
དེས་བདག་ཅག་ཀྱང་འཇིགས་ཤིང་སྐྲག་སྟེ། སྐྱོ་བའི་ཡིད་དང་ལྡན་པར་གྱུར་ནས་འཕགས་པ་འདིའི་དྲུང་དུ་འདོང་ངོ༌། འཕགས་པ་འདི་ཡང་བདག་ཅག་ལ་ཆོས་སྟོན་ཅིང༌།
བྱམས་པ་ཆེན་པོ་ལ་ཡང་དག་པར་སྦྱོར་བར་མཛད་དོ། །སྙིང་རྗེ་ཆེན་པོ་ལ་ཡང་དག་པར་དགོད་པ་མཛད་དོ། །འཁོར་བའི་རྒྱ་མཚོར་འཇུག་པ་ལ་ཡང་ཡང་དག་པར་སྦྱོར་བ་
མཛད་དོ། །འདོད་པའི་འདམ་དུ་བྱིང་བའི་སེམས་ཅན་མངོན་པར་གདོན་པར་བྱ་བ་ལ་ཡང་ཡོངས་སུ་སྦྱོར་བ་མཛད་དོ། །ལྷག་པའི་བསམ་པའི་སྒོ་རྣམ་པར་དག་པར་བྱ་བ་ལ་
ཡང་རབ་ཏུ་སྦྱོར་བ་མཛད་དོ། །ཤེས་རབ་དང་ཐབས་ཤིན་ཏུ་གསལ་བ་ལ་ཡང་ཡང་དག་པར་སྦྱོར་བ་མཛད་དོ། །རྣམ་པ་ཇི་ལྟ་བུར་ཡོངས་སུ་སྨིན་པར་བྱ་བའི་སེམས་ཅན་རྣམས་
གདུལ་བར་བྱ་བ་ལ་ཡང་རབ་ཏུ་སྦྱོར་བ་མཛད་དོ། །མིའམ་ཅིའི་དབང་པོ་སྟོང་ཕྲག་བཅུ་ཡང་སྟེང་གི་བར་སྣང་ལ་འཁོད་དོ། །འདི་སྐད་ཅེས་འཛེར་ཏོ། །རིགས་ཀྱི་བུ། འཕགས་
པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། ཁོ་བོ་ཅག་གི་གནས་ན་འཁོད་པའི་ཤིང་ཏ་ལའི་ཕྲེང་བ་ལས་དྲིལ་བུའི་དྲ་བ་རིན་པོ་ཆེའི་སྲད་བུས་ལྡ་ལྡིར་བརྒྱུས་

45-1-183b

པའི་སིལ་སྙན་དང༌། རོལ་མོའི་ཡོ་བྱད་དང༌། རིན་པོ་ཆེའི་རྒྱན་དང༌། ཁྱིམ་གྱི་ལོངས་སྤྱོད་ཐམས་ཅད་ལས་སངས་རྒྱས་ཀྱི་སྒྲ་འབྱུང་ངོ༌། །ཆོས་ཀྱི་སྒྲ་དང༌། ཕྱིར་མི་ལྡོག་པའི་བྱང་ཆུབ་སེམས་
དཔའི་དགེ་འདུན་གྱི་སྒྲ་དང༌། བྱང་ཆུབ་ཏུ་ཡང་དག་པར་ཞུགས་པའི་སྨོན་ལམ་གྱི་སྒྲ་འབྱུང་ངོ༌། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། བྱང་ཆུབ་སེམས་དཔའ་མིང་
འདི་ཞེས་བྱ་བ་ཞིག་བྱང་ཆུབ་ཏུ་སྨོན་ལམ་འདེབས་སོ། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། བྱང་ཆུབ་སེམས་དཔའ་མིང་འདི་ཞེས་བྱ་བ་ཞིག་དཀའ་བ་ཡོངས་
སུ་གཏོང་བ་བྱེད་དོ། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། བྱང་ཆུབ་སེམས་དཔའ་མིང་འདི་ཞེས་བྱ་བ་ཞིག །ཐམས་ཅད་མཁྱེན་པ་ཉིད་ཀྱི་ཡེ་ཤེས་ཀྱི་དཀྱིལ་
འཁོར་ཡོངས་སུ་སྦྱོང་བ་བྱེད་དོ། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། བྱང་ཆུབ་སེམས་དཔའ་མིང་འདི་ཞེས་བྱ་བ་ཞིག་སྙིང་པོ་བྱང་ཆུབ་ཏུ་འགྲོའོ། །
འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། བྱང་ཆུབ་སེམས་དཔའ་མིང་འདི་ཞེས་བྱ་བ་ཞིག་དཔུང་དང་བཞོན་པར་བཅས་པའི་བདུད་རབ་ཏུ་ཕམ་པར་བྱས་ཏེ།
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། དེ་བཞིན་གཤེགས་པ་མཚན་འདི་ཞེས་

45-1-184a

བྱ་བ་ཞིག་ཆོས་ཀྱི་འཁོར་ལོ་བསྐོར་བ་མཛད་དོ། །འཇིག་རྟེན་གྱི་ཁམས་ཀྱི་གྲངས་སུ་བྱ་བ་ཆེ་གེ་མོ་ཞིག་ན་ནི། དེ་བཞིན་གཤེགས་པ་མཚན་ནི་ཆེ་གེ་
མོ་ཞིག་སངས་རྒྱས་ཀྱི་འཕྲིན་ལས་མ་ལུས་པར་མཛད་ནས། ཕུང་པོ་མ་ལུས་པའི་དབྱིངས་སུ་ཡོངས་སུ་མྱ་ངན་ལས་འདའ་བ་མཛད་དོ་ཞེས་བྱ་བའི་སྒྲ་འབྱིན་ཏེ། རིགས་ཀྱི་
བུ༑ འཛམ་བུའི་གླིང་གི་རྩྭ་དང༌། ཤིང་དང༌། ཡལ་ག་དང༌། ལོ་མ་དང༌། འདབ་མ་ཐམས་ཅད་རྡུལ་ཤིན་ཏུ་ཕྲ་བའི་ཆར་བླགས་པའི་མུར་ཐུག་པར་ནི་རུང་ཡང་སྲིད་ཀྱི། དེ་
བཞིན་གཤེགས་པ་དེ་དག་གི་མཚན་དང༌། བྱང་ཆུབ་སེམས་དཔའ་རྣམས་ཀྱི་སྨོན་ལམ་དང༌། བྱང་ཆུབ་སེམས་དཔའི་སྤྱོད་པ་ལ་འཇུག་པའི་ཁྱད་པར་གང་ཁོ་བོ་ཅག་གི་གནས་
ན་ཡོད་པའི་ཤིང་ཏ་ལའི་ཕྲེང་བ་ལས་རོལ་མོའི་ཡོ་བྱད་དང༌། རིན་པོ་ཆེའི་རྒྱན་དང༌། ཁྱིམ་གྱི་ལོངས་སྤྱོད་རླུང་གིས་བསྐྱོད་པའི་སྒྲ་འབྱུང་ཞིང༌། ང་རོ་འབྱིན་པ་དང༌། རྣ་ལམ་
དུ་གྲག་པའི་མཐའ་ནི་ཐུག་པར་མི་རུང་ངོ༌། །དེ་ལྟར་བདག་ཅག་ཀྱང་སངས་རྒྱས་དང༌། ཆོས་དང༌། དགེ་འདུན་དང༌། བྱང་ཆུབ་སེམས་དཔའ་རབ་ཏུ་འཇུག་པའི་སྨོན་ལམ་
དང་༑ སྤྱོད་པ་དང༌། མཚན་གྱི་ཆུ་ཀླུང་གི་སྒྲས་དགའ་བ་ཆེན་པོའི་ཤུགས་དྲག་པོས་ཉམས་བདེ་བ་སྐྱེས་ཏེ། འཕགས་པ་འདིའི་དྲུང་དུ་འདོད་དོ། །དེ་ལྟར་བདག་ཅག་ཕྱིན་པར་

45-1-184b

གྱུར་ནས་ཀྱང༌། འཕགས་པ་འདི་ནི་བདག་ཅག་ལ་ཅི་ནས་ཀྱང་ཁོ་བོ་ཅག་གི་འཁོར་གྱི་སེམས་ཅན་དུ་མ་ཞིག །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་
ལྡོག་པར་འགྱུར་བ་དེ་ལྟ་བུར་ཆོས་སྟོན་པ་མཛད་དོ། །འདོད་པ་ལ་སྤྱོད་པའི་ལྷའི་བུ་སྟོང་ཕྲག་དཔག་ཏུ་མེད་པ། ཁ་དོག་ཤིན་ཏུ་མཛེས་པ་དག་ཀྱང་ནམ་མཁའ་ལ་འཁོད་ཅིང༌།
ཡིད་ཀྱིས་སྤྲུལ་པའི་མཆོད་པ་བྱས་ནས་འདི་སྐད་ཅེས་འཛེར་ཏོ། །འཕགས་པ་འདི་དཀའ་ཐུབ་ལྔས་ཡོངས་སུ་གདུང་བ་མཛད་པའི་ཚེ། མེའི་ཕུང་པོ་འདི་དག་ལས་རྣམ་པ་འདི་ལྟ་
བུའི་འོད་འབྱུང་སྟེ། འོད་དེས་མར་ན་མནར་མེད་པ་ཡན་ཆད་དུ་སེམས་ཅན་དམྱལ་བ་རྣམས་སྣང་བར་བྱས་ནས། སེམས་ཅན་དམྱལ་བ་པའི་སེམས་ཅན་ཐམས་ཅད་ཀྱི་སྡུག་
བསྔལ་རྩེ་ཟིལ་བར་བྱས་ཏེ། འོད་དེ་ཉིད་ཀྱིས་འཕགས་པ་འདི་བདག་ཅག་གི་མིག་ལམ་དུ་སྣང་བར་བསྟན་པས། དེའི་ཕྱིར་ཁོ་བོ་ཅག་ཀྱང་འཕགས་པ་འདི་ལ་སེམས་མོས་པར་
གྱུར་ནས་འདོད་པ་ལ་སྤྱོད་པའི་ལྷའི་རིས་ཉམས་སུ་བདེ་བར་སྐྱེས་སོ། །དེ་ལྟར་བདག་ཅག་ཀྱང་འཕགས་པ་འདིའི་མཛད་པ་ལ་དྲིན་དུ་གཟོ་ཞིང་མཐོང་བས་མི་ངོམས་པས། འདོད་
པའི་དགའ་བ་ཐམས་ཅད་ཡོངས་སུ་སྤངས་ཏེ། འཕགས་པ་འདིའི་དྲུང་དུ་འདོང་ངོ༌། །དེར་བདག་ཅག་ཕྱིན་ནས་ཀྱང༌། འཕགས་པ་འདི་ནི་ཅི་ནས་ཀྱང་སེམས་ཅན་ཚད་མེད་པ་རྣམས་

45-1-185a

བྱང་ཆུབ་ཏུ་སྨོན་ལམ་འདེབས་པར་འགྱུར་བ་དེ་ལྟར་ཆོས་སྟོན་པ་མཛད་དོ། །དེ་ནས་ཚོང་དཔོན་གྱི་བུ་ནོར་བཟང་གིས་ཆོས་ཀྱི་ཚུལ་རྣམ་པ་འདི་
ལྟ་བུ་ཐོས་ནས་དགའ་རངས་ཏེ། མགུ་ཞིང་ཉམས་བདེ་ལ། ཚིམ་ཞིང་ཡིད་བདེ་བ་སྐྱེས་ཏེ། བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ལ་ཡང་དག་པའི་དགེ་བའི་བཤེས་གཉེན་དུ་འདུ་ཤེས་
བསྐྱེད༑ བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། འདི་སྐད་ཅེས་སྨྲས་སོ། །འཕགས་པ། དེ་ལྟར་བདག་གིས་དགེ་བའི་བཤེས་
གཉེན་གྱི་བཀའ་དང་འགལ་བར་བགྱིས་པའི་ནོངས་པ་ལ་ནོངས་པར་བཤགས་སོ། །དེ་ནས་བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཀྱིས། ཚོང་དཔོན་གྱི་བུ་ནོར་བཟང་ལ་ཚིགས་
སུ་བཅད་པ་འདི་དག་སྨྲས་སོ། །བྱང་ཆུབ་སེམས་དཔའ་གང་ཞིག་རྗེས་སུ་བསྟན་དང་མཐུན་བྱེད་ཅིང༌། །དྲན་པ་ཉེ་བར་བཞག་སྟེ་བླ་མའི་ངག་གཅོག་མི་བྱེད་ན། །དེའི་ཕྱིར་དེ་ཡི་
དོན་རྣམས་ཐམས་ཅད་མཐུན་པར་འགྲུབ་པར་འགྱུར། །མཐུན་པའི་སངས་རྒྱས་ཡེ་ཤེས་བྱང་ཆུབ་དྲུང་དུ་འཚང་ཡང་རྒྱ། །དེ་ནས་ཚོང་དཔོན་གྱི་བུ་ནོར་བཟང་གིས། རི་
གཡང་སའི་ལམ་སྤུ་གྲིའི་སོ་གཤིབས་པ་ལ་འཛེགས་ཏེ། མེའི་ཕུང་པོ་ཆེན་པོ་དེར་མཆོངས་སོ། །དེ་དེ་ལྟར་མཆོངས་པའི་ཚེ། བྱང་ཆུབ་སེམས་དཔའི་ཏིང་ངེ་འཛིན་ཤིན་

45-1-185b

ཏུ་བརྟན་པ་ཞེས་བྱ་བ་ཐོབ་པར་གྱུར་ཏོ། །མེ་དེས་རེག་ནས་ཀྱང་བྱང་ཆུབ་སེམས་དཔའི་ཏིང་ངེ་འཛིན་རབ་ཏུ་ཞི་བའི་བདེ་བ་མངོན་པར་ཤེས་པ་ཞེས་བྱ་བ་ཐོབ་པར་གྱུར་ནས། དེས་
འདི་སྐད་ཅེས་སྨྲས་སོ། །འཕགས་པ། མེའི་ཕུང་པོ་ལ་དེ་ལྟར་རེག་ན་བདེ་བ་དང༌། རིའི་ལམ་སྤུ་གྲིས་གཏམས་པ་འདི་ཡང་དེ་ལྟར་རེག་ན་བདེ་བ་དེ་ནི་ངོ་མཚར་ཆེའོ། །དེས་སྨྲས་པ།
རིགས་ཀྱི་བུ། ཁོ་བོ་ནི་བྱང་ཆུབ་སེམས་དཔའི་རྣམ་པར་ཐར་པ་དཀྱིལ་འཁོར་ཡོངས་སུ་མི་ཟད་པ་ཐོབ་པ་སྟེ། རིགས་ཀྱི་བུ། ཁོ་བོས་ནི། བྱང་ཆུབ་སེམས་དཔའི་རྣམ་པར་ཐར་
པ་དཀྱིལ་འཁོར་ཡོངས་སུ་མི་ཟད་པ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་མེའི་ཕུང་པོ་ལྟ་བུ། འགྲོ་བ་ཐམས་ཅད་ཀྱི་ཉོན་མོངས་པ་དང༌། ལྟ་བའི་རྣམ་པ་ཐམས་
ཅད་ཡོངས་སུ་ཟད་པར་བྱ་བའི་སྨོན་ལམ་ཅན། རུ་མཚོན་ཕྱིར་མི་ལྡོག་པ་དང་ལྡན་པ། སེམས་ལ་ཐུབ་པ་མེད་ཅིང༌། སེམས་དམའ་བ་མེད་པ་དང་ལྡན་པ། ཡིད་ཞུམ་པ་མེད་པ་
ཅན་རྡོ་རྗེའི་སྙིང་པོ་དང་ལྡན་པའི་མཐུ་བོ་ཆེ་ལྟ་བུ། བརྩམས་པ་ཆེན་པོ་མཐར་ཕྱིན་པར་བྱ་བ་ལ་སྒྱིད་ལུག་པ་མེད་པ། སྦྱོར་བ་ལྷོད་པ་མེད་པ་རླུང་གི་དཀྱིལ་འཁོར་ལྟ་བུ། འགྲོ་བ་
ཐམས་ཅད་ཀྱི་དོན་དུ་བརྩོན་པ། བརྩོན་འགྲུས་ཕྱིར་མི་ལྡོག་པ་དང་ལྡན་པ། ཕྱིར་མི་ལྡོག་པའི་གོ་ཆ་བགོས་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན་

45-1-186a

སོང་༑ རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་སེང་གེ་རྣམ་པར་བསྒྱིངས་པ་ཞེས་བྱ་བ་ཡོད་དེ། དེ་ན་རྒྱལ་པོ་སེང་གེའི་དཔལ་གྱི་
བུ་མོ་བྱམས་མ་ཞེས་བྱ་བ། བུ་མོ་ལྔ་བརྒྱའི་འཁོར་དང་བཅས་པ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་
པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག། དེ་ནས་ཚོང་དཔོན་གྱི་བུ་ནོར་བཟང་གིས། བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ།
བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། བྲམ་ཟེ་རྒྱལ་བའི་དྲོད་ཀྱི་སྐྱེ་མཆེད་ཀྱི་དྲུང་ནས་
སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། དགེ་བའི་བཤེས་གཉེན་ལ་རིམ་གྲོ་བསམ་གྱིས་མི་ཁྱབ་པ་ལ་ཞུགས་པ་མོས་པ་རྒྱ་ཆེན་པོས་རྣམ་པར་དག་པ། ཐེག་པ་ཆེན་
པོ་ལ་མངོན་དུ་ཕྱོགས་པ། སངས་རྒྱས་ཀྱི་ཡེ་ཤེས་ལ་མངོན་པར་མོས་པ། སངས་རྒྱས་ཀྱི་ཆོས་ལ་ཡང་དག་པར་ཞུགས་པ། དགེ་བའི་བཤེས་གཉེན་གྱི་རྗེས་སུ་འབྲང་བར་སྤྲོ་བ།
ཆོས་ཀྱི་རིམ་གྲོ་ལ་རྣམ་པར་སྤྱོད་པ། ཆགས་པ་མེད་པའི་ཡེ་ཤེས་ལ་མངོན་དུ་གྱུར་པ། ཡང་དག་པའི་མཐའ་ཤིན་ཏུ་རྟོགས་པ། ཡེ་ཤེས་ཀྱི་མཐའ་ལ་མི་གནས་པའི་ཡུལ་

45-1-186b

དང་ལྡན་པ། དུས་གསུམ་སྐད་ཅིག་གི་ཆ་ཤས་ལ་ཁོང་དུ་ཆུད་པར་བྱེད་པ། ནམ་མཁའི་མཐའ་གཉིས་སུ་མེད་པ་མངོན་དུ་གྱུར་པ། མི་གཉིས་པའི་མཐའ་རྣམ་པར་གདོན་མི་ཟ་བ་ཐོབ་
པ༑ ཆོས་ཀྱི་དབྱིངས་ཀྱི་མཐའ་ལ་རྣམ་པར་མི་རྟོག་པར་གནས་པ། བསྒྲིབས་པ་མེད་པའི་མཐས་གདུལ་བ་ཁོང་དུ་ཆུད་པར་བྱ་བ་ལ་ཞུགས་པ། ཆོས་ཀྱི་མཐའ་དང་མི་འགལ་བར་བྱ་བ་ལ་
གཞོལ་བ། དེ་བཞིན་གཤེགས་པའི་མཐའ་ལ་མཐའ་མེད་པར་ཁོང་དུ་ཆུད་པ། སངས་རྒྱས་ཐམས་ཅད་ཀྱི་མཐའ་ལ་རྣམ་པར་མི་རྟོག་པར་གནས་པ། སེམས་ཅན་ཐམས་ཅད་ཀྱི་འདུ་
ཤེས་ཀྱི་དྲ་བ་རྣམ་པར་གཏོར་བའི་ཡེ་ཤེས་ལ་གཞོལ་བ། ཞིང་ལ་མངོན་པར་ཆགས་པ་ཐམས་ཅད་དང་བྲལ་བ། སངས་རྒྱས་ཀྱི་འཁོར་གྱི་དཀྱིལ་འཁོར་ཐམས་ཅད་ལ་ཆགས་པ་
མེད་པའི་སེམས་དང་ལྡན་པ། སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་བྱ་བ་ལ་གནས་པ་མེད་པར་སྤྱོད་པ། སེམས་ཅན་ཐམས་ཅད་ལ་བདག་མེད་པ་དང༌། སེམས་ཅན་
མེད་པའི་འདུ་ཤེས་དང་ལྡན་པ། སྒྲ་ཐམས་ཅད་ཚིག་གི་ལམ་ལྟ་བུར་ཁོང་དུ་ཆུད་པ། གཟུགས་ཐམས་ཅད་གཟུགས་ཀྱི་གཟུགས་བརྙན་དང་མཉམ་པར་རྣམ་པར་རིག་པར་བྱ་བ་ལ་
གཞོལ་བ་དེ་མཐར་གྱིས་སེང་གེ་རྣམ་པར་བསྒྱིངས་པའི་གྲོང་ཁྱེར་གང་ན་བ་དེར་ཕྱིན་ཏེ། བུ་མོ་བྱམས་མ་ཚོལ་ཞིང་ཡོངས་སུ་རྨེད་རྨེད་པ་ལས། རྒྱལ་པོ་སེང་གེའི་དཔལ་གྱི་བུ་མོ་བྱམས་

45-1-187a

མ༑ འཁོར་བུ་མོ་ལྔ་བརྒྱ་དང་ལྡན་པ་དེ་ཁང་པ་རྣམ་པར་སྣང་བའི་སྙིང་པོ་ཞེས་བྱ་བའི་ནང་ན། ཁྲི་ཙན་དན་སྤྲུལ་གྱི་སྙིང་པོའི་རྐང་པ་ཅན། གསེར་གྱི་ལྕགས་
བོད་ཀྱི་དྲ་བས་ལེགས་པར་བླས་པ། ལྷ་རྫས་ཀྱི་སྟན་བཏིང་བ་ལ་འདུག་ཅིང་ཆོས་སྟོན་ཏོ་ཞེས་ཐོས་ནས། སེང་གེ་རྣམ་པར་བསྒྱིངས་པའི་གྲོང་ཁྱེར་དུ་སོང་སྟེ། རྒྱལ་པོ་སེང་གེའི་དཔལ་
གྱི་གནས་གང་ན་བ་དེར་ཕྱིན་ནས། རྒྱལ་པོའི་ཕྱི་སྒོའི་སྒོ་ཁང་ན། བུ་མོ་བྱམས་མ་མཐོང་བར་དགའ་བའི་ཕྱིར་སྡོད་ཅིང་འདུག་འདུག་པ་དང༌། དེས་དེར་སྲོག་ཆགས་བརྒྱ་ཕྲག་དུ་མ་དང༌།
སྲོག་ཆགས་སྟོང་ཕྲག་དུ་མ་དང༌། སྲོག་ཆགས་བརྒྱ་སྟོང་ཕྲག་དུ་མ་འདོང་བ་མཐོང་ནས། ཁྱེད་གང་ནས་འོང༌། ད་གང་དུ་འདོང་ཞེས་དྲིས་པ་དང༌། དེ་དག་ན་རེ། དེད་ནི་བུ་མོ་བྱམས་
མའི་དྲུང་དུ་ཆོས་མཉན་པའི་ཕྱིར་འདོང་ངོ་ཞེས་ནས། དེས་བསམས་པ། འདིར་ནི་སུ་འགྲོ་ཡང་དག་པ་མེད་པ་ལྟ་ཞིག་སྙམ་སྟེ། དེ་ཡང་ནང་དུ་ཕྱིན་ཏོ། །དེ་ལྟར་ཕྱིན་ཏེ་བལྟས་
ན༑ ཁང་པ་རྣམ་པར་སྣང་བའི་སྙིང་པོ་ཅན་དེ་ཡང༌། གཞི་ཤེལ་དུ་འདུག་པའི་ས་ལས་བླངས་ཏེ། བཻ་ཌཱུཪྻའི་ཀ་བ་བཀྱེ་བ། རྩིག་པ་རྡོ་རྗེ་ལས་བྱས་པ། འཛམ་བུ་ཆུ་ཀླུང་གི་ལྷུན་
དང་ལྡན་པའི་བ་གམ་བརྒྱ་ཕྲག་སྟོང་གིས་བརྒྱན་པ་ནོར་བུ་རིན་པོ་ཆེ་གྲངས་མེད་པས་རྣམ་པར་བྲིས་པ། རིན་པོ་ཆེ་སྟོང་གི་སྙིང་པོའི་མེ་ལོང་གི་དཀྱིལ་འཁོར་གྱིས་ཤིན་ཏུ་སྤ་བར་

45-1-187b

བྱས་པ། ནོར་བུ་རིན་པོ་ཆེ་འགྲོ་བའི་ཡིད་དུ་འོང་བས་རྣམ་པར་བརྒྱན་པ། རིན་པོ་ཆེའི་ཤིང་རྟ་གྲངས་མེད་པས་ཡོངས་སུ་བསྐོར་བ། གསེར་གྱི་དྲིལ་བུ་བརྒྱ་སྟོང་ཤིན་ཏུ་འཁྲོལ་བའི་སྒྲ་
སྙན་པ་བསམ་གྱིས་མི་ཁྱབ་པའི་རྒྱན་དང་ལྡན་པར་འདུག་པར་མཐོང་ངོ༌། །བུ་མོ་བྱམས་མ་དེ་ཡང་མིག་དཀར་ནག་འབྱེས་པ། སྐྲ་མཐོན་མཐིང་དུ་འདུག་པ། མདོག་གསེར་གྱི་ཁ་དོག་
ལྟར་འདུག་པ་མཐོང་ནས། དེས་དེའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཐལ་མོ་སྦྱར་ཏེ། མདུན་དུ་འདུག་ནས་འདི་
སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་
བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང་རྗེས་སུ་བསྟན་པ་མཛད་དོ་ཞེས་བདག་གིས་ཐོས་
པ༑ འཕགས་མ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ། སྨྲས་པ། རིགས་ཀྱི་
བུ༑ ཁོ་མོའི་གནས་ཀྱི་རྒྱན་ལ་ལྟོས་ཤིག་ཅེས་ནས། དེས་ཀུན་ཏུ་ཡུལ་ཏེ་བལྟས་པ་དང༌། རྩིག་པ་རེ་རེ་དང༌། ཀ་བ་རེ་རེ་དང༌། མེ་ལོང་གི་དཀྱིལ་འཁོར་རེ་རེ་དང༌། རྣམ་པའི་བྱེ་བྲག་རེ་

45-1-188a

རེ་དང༌། དབྱིབས་རེ་རེ་དང༌། ནོར་བུ་རིན་པོ་ཆེ་རེ་རེ་དང༌། གསེར་གྱི་དྲིལ་བུ་རེ་རེ་དང༌། རིན་པོ་ཆེའི་ཤིང་རེ་རེ་དང༌། བ་སྦུའི་བུ་ག་རེ་རེ་དང༌། རིན་པོ་ཆེའི་སེན་མོ་དོ་རེ་རེ་དག་ལས་
ཀྱང༌། ཆོས་ཀྱི་དབྱིངས་ཐམས་ཅད་ན་བཞུགས་པའི་དེ་བཞིན་གཤེགས་པ། ཐོག་མ་ཐུགས་བསྐྱེད་པ་དང་བཅས་པ། སྤྱོད་པ་དང་སྨོན་ལམ་གྱི་ཡུལ་དང་བཅས་པ། འབྱུང་བའི་
རྒྱན་དང་བཅས་པ། མངོན་པར་འཚང་རྒྱ་བའི་རྣམ་པར་འཕྲུལ་པ་དང་བཅས་པ། ཆོས་ཀྱི་འཁོར་ལོ་བསྐོར་བ་དང་བཅས་པ། ཡོངས་སུ་མྱ་ངན་ལས་འདའ་བ་སྟོན་པ་དང་བཅས་པར་
གཟུགས་བརྙན་གྱི་ཚུལ་དུ་མཐོང་བར་གྱུར་ཏོ། །དམིགས་པ་དེ་དག་རེ་རེ་ལས། ཇི་ལྟ་བ་དེ་བཞིན་དུ་དམིགས་པ་ཐམས་ཅད་ལས་ཀྱང་མཐོང་བར་གྱུར་ཏོ། །འདི་ལྟ་སྟེ། དཔེར་ན། ཆུས་
ཡོངས་སུ་གང་བའི་མཚོ་དང་ཞིང་རྙོག་པ་མེད་པ་ལ་རྣམ་པར་གསལ་བ་ལ་ནི། ནམ་མཁའ་ཉི་ཟླ་དང༌། སྐར་མའི་ཚོགས་ཀྱིས་བརྒྱན་པ་གཟུགས་བརྙན་གྱི་ཚུལ་དུ་ཡོངས་སུ་སྣང་
ངོ༑ ༑དེ་བཞིན་དུ་ཁང་པ་རྣམ་པར་སྣང་བའི་སྙིང་པོ་འདི་དམིགས་པ་རེ་རེ་ལས་ཀྱང༌། ཆོས་ཀྱི་དབྱིངས་ཀུན་ན་བཞུགས་པའི་དེ་བཞིན་གཤེགས་པ་ཐམས་ཅད་གཟུགས་བརྙན་
གྱི་ཚུལ་དུ་ཡོངས་སུ་སྣང་བར་གྱུར་ཏེ། དེ་ནི་བུ་མོ་བྱམས་མའི་སྔོན་གྱི་དགེ་བའི་རྩ་བའི་རྒྱུའི་ཕྱིར་ཏེ། དེས་དེ་ལྟར་རྣམ་པར་བལྟས་ནས། སངས་རྒྱས་མཐོང་བའི་རྒྱན་གྱི་མཚན་མ་

45-1-188b

དེ་ཡོངས་སུ་བཟུང་སྟེ་ཐལ་མོ་སྦྱར་ནས། བུ་མོ་བྱམས་མའི་གདོང་དུ་བལྟས་པ་དང༌། དེས་སྨྲས་པ། རིགས་ཀྱི་བུ། ཁོ་མོ་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་ཀུན་ནས་རྣམ་པར་
བརྒྱན་པ་ཞེས་བྱ་བ་ཐོབ་པ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་འདི་ནི། ཁོ་མོས་དེ་བཞིན་གཤེགས་པ་ཆུ་ཀླུང་གངྒཱ་སུམ་ཅུ་རྩ་དྲུག་གི་བྱེ་མ་སྙེད་ལས་ཡོངས་སུ་བཙལ་བ་
སྟེ༑ དེ་བཞིན་གཤེགས་པ་དེ་དག་གིས་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་ཀུན་ནས་རྣམ་པར་བརྒྱན་པ་འདི། སྒོ་སྣ་ཚོགས་ཀྱི་ཁོང་དུ་ཆུད་པར་བྱ་བས་རྟོགས་པར་མཛད་
དེ༑ གཅིག་གིས་གང་དུ་གསུངས་པ་དེ་ཡང་གཉིས་ཀྱིས་མ་གསུངས་སོ། །སྨྲས་པ། འཕགས་མ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་ཀུན་ནས་རྣམ་པར་བརྒྱན་པ་འདིའི་ཡུལ་
ཇི་ལྟ་བུ་ཞིག་མཆིས། སྨྲས་པ། རིགས་ཀྱི་བུ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་ཀུན་ནས་རྣམ་པར་བརྒྱན་པ་འདི་ལ། ཁོ་མོ་མངོན་དུ་བྱེད་ཅིང༌། སེམས་པ་དང༌། རྗེས་
སུ་འབྲང་བར་བྱ་བ་དང༌། རྣམ་པར་དཔྱོད་པ་དང༌། རྗེས་སུ་སེམས་པ་དང༌། དྲན་པར་བྱ་བ་དང༌། ཡོངས་སུ་གཟུང་བ་དང༌། རྣམ་པར་བརྟགས་པ་དང༌། མངོན་པར་བསྒྲུབ་པ་དང༌།
ཡང་དག་པར་བརྒྱན་པར་བྱ་བ་དང༌། རབ་ཏུ་རྣམ་པར་དབྱེ་བ་བྱེད་པའི་ཚེ། གཟུངས་ཀུན་ནས་སྒོ་ཞེས་བྱ་བ་ཡོངས་སུ་སྐྱེ་སྟེ། གཟུངས་ཀྱི་དཀྱིལ་འཁོར་དེར་ནི་ཆོས་ཀྱི་སྒོ་བརྒྱ་སྟོང་གྲངས་

45-1-189a

མེད་པ་ཕྲག་བཅུ་ཡོངས་སུ་འདུའོ། །ཁོང་དུ་ཆུད་དོ། །མངོན་དུ་འགྱུར་རོ། །མངོན་པར་འདུའོ། །ཁོངས་ན་འཁོད་དོ། །འདི་ལྟ་སྟེ། སངས་རྒྱས་
ཀྱི་ཞིང་གི་སྒོ་དང༌། སངས་རྒྱས་ཀྱི་སྒོ་དང༌། ཆོས་ཀྱི་སྒོ་དང༌། སེམས་ཅན་གྱི་སྒོ་དང༌། འདས་པའི་སྒོ་དང༌། མ་འོངས་པའི་སྒོ་དང༌། ད་ལྟར་བྱུང་བའི་སྒོ་དང༌། གནས་པའི་མཐའ་སྒོ་
དང་༑ བསོད་ནམས་ཀྱི་སྒོ་དང༌། བསོད་ནམས་ཀྱི་ཚོགས་ཀྱི་སྒོ་དང༌། ཡེ་ཤེས་ཀྱི་སྒོ་དང༌། ཡེ་ཤེས་ཀྱི་ཚོགས་ཀྱི་སྒོ་དང༌། སྨོན་ལམ་གྱི་སྒོ་དང༌། སྨོན་ལམ་གྱི་རྣམ་པའི་སྒོ་
དང་༑ སྤྱོད་པའི་སྒོ་དང༌། སྤྱོད་པ་རྣམ་པར་དག་པའི་སྒོ་དང༌། སྤྱོད་པ་ཡོངས་སུ་འབྱུང་བའི་སྒོ་དང༌། སྤྱོད་པ་ཡོངས་སུ་རྫོགས་པར་བྱ་བའི་སྒོ་དང༌། ལས་ཀྱི་སྒོ་དང༌། ལས་དང་མི་
འགལ་པའི་སྒོ་དང༌། ལས་ཀྱི་རྒྱུན་གྱི་སྒོ་དང༌། ལམ་མངོན་པར་འདུ་བྱ་བའི་སྒོ་དང༌། མི་མཉམ་པའི་ལས་ཡོངས་སུ་སྤང་པའི་སྒོ་དང༌། ཡང་དག་པའི་ལས་ལ་ནན་ཏན་དུ་བྱ་བའི་སྒོ་དང༌།
ལས་ལ་དབང་བསྒྱུར་བའི་སྒོ་དང༌། ལེགས་པར་སྤྱད་པའི་སྒོ་དང༌། ལེགས་པར་སྤྱད་པ་ཡང་དག་པར་བླང་བའི་སྒོ་དང༌། ཏིང་ངེ་འཛིན་གྱི་སྒོ་དང༌། ཏིང་ངེ་འཛིན་ཁོང་དུ་ཆུད་པར་བྱ་
བའི་སྒོ་དང༌། ཏིང་ངེ་འཛིན་ལ་རྣམ་པར་སྤྱད་པའི་སྒོ་དང༌། ཏིང་ངེ་འཛིན་སྤྱོད་ཡུལ་གྱི་སྒོ་དང༌། ཏིང་ངེ་འཛིན་ལས་ལྡང་བའི་སྒོ་དང༌། མངོན་པར་ཤེས་པའི་སྒོ་དང༌། སེམས་རྒྱ་

45-1-189b

མཚོའི་སྒོ་དང༌། སེམས་ཀྱི་རྣམ་གྲངས་ཀྱི་སྒོ་དང༌། སེམས་ཀྱི་རྒྱུད་ཡོངས་སུ་དག་པར་བྱ་བའི་སྒོ་དང༌། སེམས་ཀྱི་ཐིབས་པོ་སྣང་བར་བྱ་བའི་སྒོ་དང༌། སེམས་ཀྱི་མཚོ་དང་བར་བྱ་བའི་སྒོ་
དང་༑ སེམས་འབྱུང་བའི་སྒོ་དང༌། སེམས་རྣམ་པར་རྒྱུ་བའི་སྒོ་དང༌། སེམས་ཅན་ཀུན་ནས་ཉོན་མོངས་པ་རྒྱུ་བའི་སྒོ་དང༌། ཉོན་མོངས་པའི་བག་ཆགས་ཀྱི་སྒོ་དང༌། ཉོན་མོངས་པའི་སྦྱོར་བའི་སྒོ་
དང་༑ མོས་པའི་སྒོ་དང༌། སེམས་ཅན་གྱི་སྤྱོད་པའི་སྒོ་དང༌། སེམས་ཅན་གྱི་སྤྱོད་པ་རྣམ་པ་ཐ་དད་པའི་སྒོ་དང༌། འཇིག་རྟེན་འབྱུང་བའི་སྒོ་དང༌། སེམས་ཅན་གྱི་བསམ་པའི་སྒོ་དང༌། སེམས་
ཅན་གྱི་འདུ་ཤེས་ཀྱི་རྣམ་པའི་སྒོ་དང༌། ཕྱོགས་ཀྱི་སྒོ་དང༌། ཆོས་ཀྱི་ཕྱོགས་ཀྱི་སྒོ་དང༌། སྙིང་རྗེ་ཆེན་པོའི་སྒོ་དང༌། བྱམས་པ་ཆེན་པོའི་སྒོ་དང༌། ཞི་བའི་སྒོ་དང༌། ངག་གི་ལམ་གྱི་སྒོ་དང༌།
ཚུལ་གྱི་སྒོ་དང༌། ཁོང་དུ་ཆུད་པར་བྱ་བའི་སྒོ་དང༌། རྣམ་པར་ཕྱེ་བའི་སྒོ་དང༌། ཡང་དག་པར་འདུ་བའི་སྒོ་དང༌། ཆགས་པ་མེད་པའི་མཐའི་སྒོ་དང༌། ཀུན་གྱི་སྒོ་དང༌། སངས་རྒྱས་ཀྱི་ཆོས་
ཀྱི་སྒོ་དང༌། བྱང་ཆུབ་སེམས་དཔའི་ཆོས་ཀྱི་སྒོ་དང༌། ཉན་ཐོས་ཀྱི་ཆོས་ཀྱི་སྒོ་དང༌། རང་སངས་རྒྱས་ཀྱི་ཆོས་ཀྱི་སྒོ་དང༌། འཇིག་རྟེན་གྱི་ཆོས་ཀྱི་སྒོ་དང༌། འཇིག་རྟེན་འབྱུང་བའི་ཆོས་ཀྱི་སྒོ་དང༌།
འཇིག་རྟེན་འཇིག་པའི་ཆོས་ཀྱི་སྒོ་དང༌། འཇིག་རྟེན་ཀུན་ནས་གནས་པའི་སྒོ་དང༌། འཇིག་རྟེན་གྱི་ཁམས་རྣམ་པར་དག་པའི་སྒོ་དང༌། འཇིག་རྟེན་གྱི་ཁམས་ཀུན་ནས་ཉོན་མོངས་པའི་

45-1-190a

སྒོ་དང༌། འཇིག་རྟེན་གྱི་ཁམས་ཀུན་ནས་ཉོན་མོངས་པ་རྣམ་པར་དག་པའི་སྒོ་དང༌། འཇིག་རྟེན་གྱི་ཁམས་རྣམ་པར་དག་པ་ལ་ཀུན་ནས་ཉོན་མོངས་པའི་སྒོ་
དང་༑ འཇིག་རྟེན་གྱི་ཁམས་གཅིག་ཏུ་ཀུན་ནས་ཉོན་མོངས་པའི་སྒོ་དང༌། འཇིག་རྟེན་གྱི་ཁམས་གཅིག་ཏུ་རྣམ་པར་དག་པའི་སྒོ་དང༌། འཇིག་རྟེན་གྱི་ཁམས་གཞི་མཉམ་པ་ཉིད་དུ་ཁོང་དུ་
ཆུད་པར་བྱ་བའི་སྒོ་དང༌། འཇིག་རྟེན་གྱི་ཁམས་སྣྲེལ་ཞིའི་སྒོ་དང༌། འཇིག་རྟེན་གྱི་ཁམས་སྤྱིའུ་ཚུགས་སུ་རྒྱུ་བའི་སྒོ་དང༌། མིག་འཕྲུལ་དུ་འཇུག་པའི་སྒོ་དང༌། འཇིག་རྟེན་གྱི་ཁམས་ཀྱི་
རྒྱུད་ཀྱི་སྒོ་དང༌། གནས་ཀྱི་འདུ་ཤེས་ཀྱི་རྣམ་པར་གྱུར་པའི་སྒོ་དང༌། ཕྲ་བ་རྒྱ་ཆེན་པོར་ཁོང་དུ་ཆུད་པར་བྱ་བའི་སྒོ་དང༌། རྒྱ་ཆེན་པོ་ཕྲ་བར་ཁོང་དུ་ཆུད་པར་བྱ་བའི་སྒོ་དང༌། སངས་
རྒྱས་མཐོང་བར་བྱ་བའི་སྒོ་དང༌། སངས་རྒྱས་ཀྱི་སྐུ་རྣམ་པ་ཐ་དད་པའི་སྒོ་དང༌། སངས་རྒྱས་ཀྱི་འོད་ཟེར་གྱི་དྲ་བ་རྣམ་པ་ཐ་དད་པའི་སྒོ་དང༌། སངས་རྒྱས་ཀྱི་གསུང་གི་དཀྱིལ་འཁོར་
རྣམ་པར་ཕྱེ་བའི་སྒོ་དང༌། སངས་རྒྱས་ཀྱི་ཆོས་ཀྱི་འཁོར་ལོ་མངོན་པར་བསྒྲུབ་པའི་སྒོ་དང༌། སངས་རྒྱས་ཀྱི་ཆོས་ཀྱི་འཁོར་ལོ་ཐ་དད་པའི་སྒོ་དང༌། སངས་རྒྱས་ཀྱི་ཆོས་ཀྱི་འཁོར་ལོའི་
ངེས་པའི་ཚིག་གི་སྒོ་དང༌། སངས་རྒྱས་ཀྱི་ཆོས་ཀྱི་འཁོར་ལོ་འཁོར་བ་ཀུན་ཏུ་འཁོར་བའི་སྒོ་དང༌། སངས་རྒྱས་ཀྱི་འཕྲིན་ལས་ཀྱི་སྒོ་དང༌། སངས་རྒྱས་ཀྱི་འཁོར་གྱི་དཀྱིལ་འཁོར་

45-1-190b

གྱི་སྒོ་དང༌། སངས་རྒྱས་ཀྱི་འཁོར་གྱི་དཀྱིལ་འཁོར་རྣམ་པར་ཕྱེ་བའི་སྒོ་དང༌། སངས་རྒྱས་ཀྱི་འཁོར་གྱི་དཀྱིལ་འཁོར་རྒྱ་མཚོར་འཇུག་པའི་སྒོ་དང༌། སངས་རྒྱས་ཀྱི་སྟོབས་སྣང་བའི་སྒོ་དང༌།
སངས་རྒྱས་ཀྱི་ཏིང་ངེ་འཛིན་གྱི་སྒོ་དང༌། སངས་རྒྱས་ཀྱི་ཏིང་ངེ་འཛིན་གྱིས་རྣམ་པར་འཕྲུལ་པའི་སྒོ་དང༌། སངས་རྒྱས་ཀྱི་རྣམ་པར་སྤྱོད་པའི་སྒོ་དང༌། སངས་རྒྱས་ཀྱི་བྱིན་གྱི་རླབས་ཀྱི་སྒོ་དང༌།
སངས་རྒྱས་ཀྱི་སྤྲུལ་པའི་སྒོ་དང༌། སངས་རྒྱས་ཀྱི་སེམས་ཅན་ཕ་རོལ་གྱི་སེམས་ཐུགས་སུ་ཆུད་པའི་སྒོ་དང༌། སངས་རྒྱས་ཀྱི་རྫུ་འཕྲུལ་རྣམ་པར་འཕྲུལ་པའི་སྒོ་དང༌། དགའ་ལྡན་གྱི་ཕོ་
བྲང་ན་བཞུགས་པའི་སྒོ་ནས། ཡོངས་སུ་མྱ་ངན་ལས་འདའ་བ་བསྟན་པའི་བར་གྱི་སྒོ་དང༌། སེམས་ཅན་གྱི་དོན་ཚད་མེད་པ་མཛད་པའི་སྒོ་དང༌། ཆོས་ཟབ་མོའི་ཚུལ་གྱི་སྒོ་དང༌། ཆོས་སྣ་ཚོགས་
ཀྱི་ཚུལ་གྱི་སྒོ་དང༌། བྱང་ཆུབ་ཀྱི་སེམས་ཀྱི་ཆོས་ཀྱི་རྣམ་པའི་སྒོ་དང༌། བྱང་ཆུབ་ཀྱི་སེམས་འབྱུང་བའི་རྣམ་པའི་ཆོས་ཀྱི་སྒོ་དང༌། བྱང་ཆུབ་ཀྱི་སེམས་ཀྱི་ཚོགས་ཀྱི་རྣམ་པའི་སྒོ་དང༌། སྨོན་
ལམ་གྱི་རྣམ་པའི་སྒོ་དང༌། སྤྱོད་པའི་རྣམ་པའི་སྒོ་དང༌། མངོན་པར་ཤེས་པའི་རྣམ་པའི་སྒོ་དང༌། འབྱུང་བའི་རྣམ་པའི་སྒོ་དང༌། གཟུངས་རྣམ་པར་དག་པའི་རྣམ་པའི་སྒོ་དང༌། ཡེ་ཤེས་ཀྱི་དཀྱིལ་
འཁོར་རྣམ་པར་དག་པའི་རྣམ་པའི་སྒོ་དང༌། ཤེས་རབ་ཡོངས་སུ་དག་པའི་རྣམ་པའི་སྒོ་དང༌། བྱང་ཆུབ་ཚད་མེད་པའི་རྣམ་པའི་སྒོ་དང༌། དྲན་པ་རྣམ་པར་དག་པའི་རྣམ་པའི་སྒོ་དག་སྟེ། རིགས་

45-1-191a

ཀྱི་བུ། དེ་ལྟར་ཁོ་མོས་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོའི་རྒྱུད་དྲན་པས་ཀུན་ནས་རྣམ་པར་བརྒྱན་པ་འདི་ཤེས་པར་ཟད་ན། ཁོ་མོས་བྱང་ཆུབ་སེམས་
དཔའ་ནམ་མཁའི་དབྱིངས་དང་མཉམ་པ། བློ་གྲོས་ཆོས་ཀྱི་དབྱིངས་ལྟར་ཡངས་པ། རྒྱུད་བསོད་ནམས་ཀྱི་ཚོགས་ཀྱིས་བརྟན་པ། འཇིག་རྟེན་ལས་འདས་པའི་ལམ་དུ་ཞུགས་པ།
འཇིག་རྟེན་གྱི་ཆོས་ཡོངས་སུ་མི་རྒྱུ་བ། ཡེ་ཤེས་སྣང་བའི་མིག་རབ་རིབ་མེད་པ་རབ་ཏུ་ཐོབ་པ། ཆོས་ཀྱི་དབྱིངས་ཐམས་ཅད་མུན་པ་མེད་པར་ཁོང་དུ་ཆུད་པ། བློ་ནམ་མཁའ་ལྟར་
ཚད་མེད་པ་དང་ལྡན་པ། དམིགས་པ་ཐམས་ཅད་ཀྱི་རྗེས་སུ་སོང་བའི་མིག་ཅན། ཆགས་པ་མེད་པའི་ས་སྣང་བའི་སྙིང་པོ་དང་ལྡན་པ། ཆོས་ཐམས་ཅད་ཀྱི་དོན་རབ་ཏུ་དབྱེ་བ་ལ་
མཁས་པ་ཟིལ་གྱིས་གནོན་ལ། འཇིག་རྟེན་ཀུན་གྱིས་ཟིལ་གྱིས་མི་ནོན་པ། འཇིག་རྟེན་གྱི་སྤྱོད་པའི་ཚུལ་ལ་རྣམ་པར་སྤྱོད་པ། འཇིག་རྟེན་གྱི་ལམ་གྱི་རྒྱུད་ཐམས་ཅད་ན་ཁ་ན་མ་ཐོ་
མེད་པ། འཇིག་རྟེན་གྱི་དོན་བྱེད་པ་ལ་བརྩོན་པ། འགྲོ་བ་ཐམས་ཅད་ཀྱི་རྟེན་དུ་གྱུར་པ། འགྲོ་བ་ཐམས་ཅད་ཀྱི་ངག་གི་ཚུལ་དང་རྣམ་པ་ལ་མཁས་པ། འགྲོ་བ་ཐམས་ཅད་དུ་གནས་
པའི་བསམ་པ་དང་ལྡན་པ། བསམ་པ་ཇི་ལྟ་བ་བཞིན་དུ་རྣམ་པར་དམིགས་པ་སྟོན་པ། དུས་ཀྱི་འཁོར་ལོ་ཐམས་ཅད་ལ་དབང་བསྒྱུར་བ་དེ་དག་གི་སྤྱོད་པ་ཤེས་པའམ། ཡོན་ཏན་

45-1-191b

བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། ཡུལ་མིག་གསུམ་པ་ཞེས་བྱ་བ་ཡོད་དེ། དེ་ན་དགེ་སློང་བལྟ་ན་སྡུག་པ་ཞེས་བྱ་བ་འདུག་གི། དེའི་གན་དུ་སོང་
ལ༑ ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲི་ས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། བུ་མོ་བྱམས་
མའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། བུ་མོ་བྱམས་མ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། བུ་མོ་བྱམས་མའི་དྲུང་ནས་སོང་ངོ༌།།
དེ་ནས་ཚོང་དཔོན་གྱི་བུ་ནོར་བཟང་བྱང་ཆུབ་སེམས་དཔའི་ཡེ་ཤེས་ཀྱི་རྣམ་པར་སྤྱོད་པ་ཟབ་མོ་རྗེས་སུ་བསམ་པ་དང༌། ཆོས་ཀྱི་དབྱིངས་ཀྱི་གཞི་ཟབ་མོ་ཁོང་དུ་ཆུད་པར་བྱ་བ་རྗེས་སུ་
བསམ་པ་དང༌། སེམས་ཅན་གྱི་ཡེ་ཤེས་ཤིན་ཏུ་ཕྲ་ཞིང་ཟབ་པ་རྗེས་སུ་བསམ་པ་དང༌། འཇིག་རྟེན་གྱི་འདུ་ཤེས་ཀྱི་རྣམ་པ་ཟབ་མོ་རྗེས་སུ་བསམ་པ་དང༌། མངོན་པར་འདུ་བྱ་བ་མེད་པའི་
དབྱིངས་ཟབ་མོ་རྗེས་སུ་བསམ་པ་དང༌། སེམས་ཀྱི་རྒྱུད་ཀྱི་དབྱིངས་ཟབ་མོ་རྗེས་སུ་བསམ་པ་དང༌། རྟེན་ཅིང་འབྲེལ་པར་འབྱུང་བའི་དབྱིངས་ཟབ་མོ་རྗེས་སུ་བསམ་པ་དང༌། རང་བཞིན་
གྱིས་བདེན་པའི་དབྱིངས་ཟབ་མོ་རྗེས་སུ་བསམ་པ་དང༌། འགྲོ་བ་ཐམས་ཅད་ཀྱི་རྣམ་པར་སྤྱོད་པ་བདེན་པའི་དབྱིངས་ཟབ་མོ་རྗེས་སུ་བསམ་པ་དང༌། ཆོས་ཀྱི་དབྱིངས་བརྒྱན་པའི་རྒྱན་གྱི་

45-1-192a

དབྱིངས་ཟབ་མོ་རྗེས་སུ་བསམ་པ་དང༌། ལུས་ཀྱི་འཁྲུལ་འཁོར་ཤུགས་ཀྱིས་འཁོར་བའི་དབྱིངས་ཟབ་མོ་རྗེས་སུ་བསམ་པ་དང༌། ལས་ཀྱིས་སྣ་ཚོགས་སུ་
གྱུར་པའི་དབྱིངས་ཟབ་མོ་རྗེས་སུ་བསམ་པ་བྱེད་ཅིང༌། མཐར་གྱིས་ཡུལ་མིག་གསུམ་པ་གང་ན་བ་དེར་ཕྱིན་ཏེ། ཡུལ་གྱི་འཁོར་དང༌། གྲོང་ཁྱེར་གྱི་འཁོར་དང༌། ཚོང་འདུས་ཀྱི་
འཁོར་དང༌། གྲོང་རྡལ་གྱི་འཁོར་དང༌། ཡུལ་གྲུའི་འཁོར་དང༌། ལྷས་ཀྱི་འཁོར་དང༌། དྲང་སྲོང་དགེ་བ་སྤྱོད་པའི་གནས་ཀྱི་འཁོར་དང༌། ཡུལ་དང༌། ཕྱོགས་ཀྱི་འཁོར་དང༌། ཆུའི་རྒྱུད་ཀྱི་
འཁོར་དང༌། རིའི་སལ་སུལ་གྱི་འཁོར་དང༌། ནགས་ཚལ་ཆེན་པོའི་འཁོར་དག་ཏུ་དགེ་སློང་བལྟ་ན་སྡུག་པ་ཡོངས་སུ་ཚོལ་ཚོལ་བ་ལས། དེས་དགེ་སློང་བལྟ་ན་སྡུག་པ་ནགས་ཚལ་སྟུག་
པོ་ཞིག་ན་གཞོན་ཞིང་དར་ལ་བབ་པ། གཟུགས་མཛེས་ཤིང་སྡུག་ལ་བལྟ་ན་ཡིད་དུ་འོང་བ། སྐྲ་མཐོན་མཐིང་གཡས་ཕྱོགས་སུ་འཁྱིལ་བ་དང་ལྡན་པ། མགོ་གདུགས་ལྟར་འདུག་
པ༑ གཙུག་ཏོར་གྱི་སྤྱི་བོ་ཅན་དཔྲལ་བ་ཡངས་པ། མིག་དཀར་ནག་འཕྱེས་ཤིང་རིལ་ལ། རྫི་མ་བའི་རྫི་མ་ལྟར་འདུག་པ། སྣའི་དབྱིབས་ལེགས་ཤིང་བཟང་ལ་རན་པར་མཛེས་པ་
དང་ལྡན་པ། མཆུ་མཚལ་ལྟར་མདོག་བཟང་ཞིང་ཤིན་ཏུ་ལེགས་པ་དང་ལྡན་པ། སོ་མཉམ་ཞིང་ཐགས་བཟང་ལ་ཤིན་ཏུ་དཀར་བ་བཞི་བཅུ་ཚང་བ་དང་ལྡན་པ། འགྲམ་པའི་ལྷ་

45-1-192b

ང་སེང་གེ་ལྟར་འདུག་པ། མཁུར་བ་ཤས་གང་ཞིང་རྒྱས་པ། སྨིན་ཚུགས་གཞུ་ལྟར་འདུག་ཅིང་རིང་ལ་ཤིན་ཏུ་མཛེས་པ། མཛོད་སྤུའི་ཟླ་བའི་ཁ་དོག་ལྟར་འདུག་པའི་ཐིག་ལེ་ཅན། རྣ་ཤལ་
རིང་ཞིང་ལྷོད་པར་འཕྱང་བ། ཟླ་བ་ཉ་བ་ལྟར་བཞིན་མདངས་དང་ལྡན་ཞིང་ཤིན་ཏུ་བཟང་བ། མགུལ་ཟླུམ་ཞིང་དུང་ལྟར་མཛེས་པ། སྙིང་ག་དཔལ་གྱི་བེའུས་བརྒྱན་པ། རོ་སྟོད་སེང་གེའི་སྟོད་
ལྟར་འདུག་པ། ཐལ་གོང་ཤིན་ཏུ་རྒྱས་པ། དཔུང་མགོའི་ལྷུན་ལེགས་ཤིང་ཟླུམ་པ། ལག་པ་རིང་བ་དྲ་བར་འབྲེལ་བའི་སོར་མོ་ཅན། རྐང་ལག་འཁོར་ལོས་བརྒྱན་པ། རྐང་ལག་འཇམ་
ཞིང་གཞོན་ལ་ཤས་རྒྱས་པ། བདུན་ཤིན་ཏུ་མཐོ་བ། རྐང་པ་རྡོ་རྗེ་ལྟར་འདུག་པ། ལུས་ཆེ་ཞིང་དྲང་བ། བརླ་ཟླུམ་པ། ཕོ་མཚན་གསང་བའི་སྦུབས་ན་འདུག་པ། བྱིན་པ་རི་དྭགས་ཨེ་
ན་ཡའི་བྱིན་པ་ལྟར་འདུག་པ། སོར་མོ་རིང་བ། རྐང་པའི་རྟིང་པ་ཡངས་པ། འོད་འདོམ་གང་བ་དང་ལྡན་པ། མདོག་གསེར་གྱི་ཁ་དོག་ལྟར་འདུག་པ། བ་སྤུ་རེ་རེ་ནས་གཡས་ཕྱོགས་
སུ་གྱེན་དུ་འཁྱིལ་བ། ཤིང་ནྱ་གྲོ་དའི་རྒྱལ་པོ་ལྟར་ཆུ་ཞེང་གབ་པ། ལུས་མཚན་དང༌། དཔེ་བྱད་བཟང་པོས་ཤིན་ཏུ་བརྒྱན་པ། མིག་མི་འགེབས་ཤིང་མི་རྒོད་པ། དྲན་པ་ཉེ་བར་གནས་
པ༑ རིའི་རྒྱལ་པོ་ཁ་བ་ཅན་ལྟར་རྩྭ་དང༌། ནགས་ཚལ་དང༌། སྨན་དང༌། ཤིང་ཕྲན་སྣ་ཚོགས་ཀྱིས་བརྒྱན་པ། བློ་ཤིན་ཏུ་ཡངས་པ། ཡེ་ཤེས་ཀྱི་སྤྱོད་ཡུལ་དང༌། ཡུལ་ལ་ཐུབ་པ་མེད་

45-1-193a

པ༑ དབྱངས་ཀྱི་དཀྱིལ་འཁོར་གྱི་རྒྱན་སྤྲིན་གྱི་སྒྲ་ལྟ་བུ་དང་ལྡན་པ། གཡོ་བ་དང༌། རློམ་སེམས་དང༌། གཡེང་བ་དང༌། སྤྲོས་པ་ཐམས་ཅད་དང་བྲལ་བའི་
སེམས་དང་ལྡན་པ། ཡེ་ཤེས་ཀྱི་སྤྱོད་ཡུལ་མ་འདྲེས་པ། སངས་རྒྱས་ཀྱི་ཡུལ་རྒྱ་ཆེན་པོའི་སྣང་བ་ཐོབ་པ། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བའི་བསམ་
པ་རྒྱུན་མི་འཆད་པ། སྙིང་རྗེ་ཆེན་པོའི་དཀྱིལ་འཁོར་ཤིན་ཏུ་ཡངས་པ་སྐྱེས་པ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཚུལ་ཡོངས་སུ་གཟུང་བ་དང༌། སེམས་ཅན་ཐམས་ཅད་
ཀྱི་ཡེ་ཤེས་སྣང་བ་ཡང་དག་པར་བསྐྱེད་པའི་ཕྱིར། དེ་བཞིན་གཤེགས་པའི་ཚུལ་རྗེས་སུ་དྲན་ཞིང༌། འགྲོ་བ་ཐམས་ཅད་ཀྱི་དོན་དུ་འཆག་པ་ལ་ཞུགས་ཏེ། དྲག་དལ་མེད་ཅིང་པད་རལ་
མེད་ལ། ཤིན་ཏུ་མཛེས་པར་འཆག་པ། གནས་གཙང་མའི་ལྷའི་གོས་དང་ལྡན་པ། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་
ཅི་དང༌། ལྟོ་འཕྱེ་ཆེན་པོ་དང༌། བརྒྱ་བྱིན་དང༌། ཚངས་པ་དང༌། འཇིག་རྟེན་གྱི་མགོན་པོ་དང༌། མི་དང༌། མི་མ་ཡིན་པས་བསྐོར་ཅིང་འདུག་པ་མཐོང་ངོ༌། །དགེ་སློང་བལྟ་ན་མཛེས་པ་དེ་
འཆག་པའི་ཚེ། ཕྱོགས་མངོན་དུ་གྱུར་པའི་ཕྱོགས་ཀྱི་ལྷ་རྣམས་ཕྱོགས་ཀྱི་དཀྱིལ་འཁོར་ཡོངས་སུ་སྒྲུབ་པར་བྱེད་དོ། །རྐང་གིས་འགྲོ་བའི་ལྷ་རྣམས་རིན་པོ་ཆེའི་པད་མོས་གོམ་པ་

45-1-193b

འདོར་བའི་ཚེ། ཡོངས་སུ་བླང་བ་བྱེད་དོ། །མེའི་ལྷ་སྣང་བའི་དཀྱིལ་འཁོར་ཟད་མི་ཤེས་པ་རྣམས་ཀྱང་མུན་པ་དང༌། རབ་རིབ་རྣམ་པར་སེལ་ཏོ། །འཛམ་བུ་རྒྱལ་མཚན་གྱི་ནགས་ཚལ་གྱི་
ལྷ་རྣམས་ཀྱང་མེ་ཏོག་མང་པོ་ཆར་མངོན་པར་འབེབས་སོ། །སའི་ལྷ་མི་གཡོ་བའི་སྙིང་པོ་ཅན་རྣམས་ཀྱང་རིན་པོ་ཆེའི་འབྱུང་གནས་མང་པོ་སྟོན་ཏོ། །ནམ་མཁའི་ལྷ་ཀུན་ནས་སྣང་བའི་
དཔལ་དང་ལྡན་པ་རྣམས་ཀྱང་ནམ་མཁའི་དབྱིངས་ཡོངས་སུ་བརྒྱན་པ་བྱེད་དོ། །རྒྱ་མཚོའི་ལྷ་དཔལ་ཀུན་ནས་འབྱུང་བ་རྣམས་ཀྱང་རིན་པོ་ཆེ་དམ་པ་མང་པོས་མངོན་པར་འཐོར་ཏོ། །རི་
རབ་གྱི་ལྷ་དྲི་མ་མེད་པའི་སྙིང་པོ་ཅན་རྣམས་ཀྱང་ཐལ་མོ་སྦྱར་ཅིང་ཕྱག་འཚལ་ལོ། །རླུང་གི་ལྷ་ཐོགས་པ་མེད་པའི་སྟོབས་ཅན་རྣམས་ཀྱང་སྤོས་དང༌། བདུག་སྤོས་དང༌། མེ་ཏོག་འཐོར་བའི་རླུང་
རབ་ཏུ་འགྱེད་དོ། །མཚན་མོའི་ལྷ་གནས་པར་བྱེད་པ་ལུས་ཤིན་ཏུ་བརྒྱན་པ་རྣམས་ཀྱང་ལུས་ཤིན་ཏུ་བཏུད་ཅིང་ཕྱག་འཚལ་ལོ། །ཉིན་མོའི་ལྷ་རྟག་ཏུ་སད་པར་བྱེད་པའི་དཀྱིལ་འཁོར་ཅན་
རྣམས་ཀྱང་ནོར་བུ་རིན་པོ་ཆེ་ཕྱོགས་སྣང་བར་བྱེད་པའི་རྒྱལ་མཚན་ཐོགས་ཤིང༌། སྣང་བ་བསྐྱེད་པའི་ཕྱིར་ནམ་མཁའི་དབྱིངས་ལ་འཁོད་དོ། །དེ་ནས་ཚོང་དཔོན་གྱི་བུ་ནོར་བཟང༌། དགེ་སློང་
བལྟ་ན་སྡུག་པ་གང་ན་བ་དེར་ཕྱིན་ནས། དགེ་སློང་བལྟ་ན་སྡུག་པའི་རྐང་པའི་བོལ་གཉིས་ལ། སྤྱི་བོས་གཏུགས་ཏེ་ཕྱག་འཚལ་ནས། དགེ་སློང་བལྟ་ན་སྡུག་པའི་རྐང་པའི་བོལ་གཉིས་ལ་

45-1-194a

བཞིན་སྦྱར་ཏེ། ལེགས་པར་ཕྱིས་ནས་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་ནི་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་ནས། བྱང་ཆུབ་སེམས་དཔའི་སྤྱོད་པ་ཡོངས་སུ་ཚོལ་བ་ཞིག་ལགས་ཏེ། འཕགས་པ་ནི་བྱང་ཆུབ་སེམས་དཔའ་རྣམས་ལ་གདམས་
ངག་དང༌། རྗེས་སུ་བསྟན་པ་མཛད་དོ། །ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་
ནན་ཏན་དུ་བགྱི་བ་བདག་ལ་བཤད་དུ་གསོལ། དེས་སྨྲས་པ། རིགས་ཀྱི་བུ། ཁོ་བོ་ནི་ཚེས་བཏབ་ན་དར་ལ་བབ་པ། རབ་ཏུ་བྱུང་བས་བཏབ་ན་གསར་དུ་ཞུགས་པ་སྟེ། རིགས་ཀྱི་བུ།
ཁོ་བོས་ནི་ཚེ་དེ་འདྲ་བ་གཅིག་གིས། དེ་བཞིན་གཤེགས་པ་ཆུ་ཀླུང་གངྒཱ་སུམ་ཅུ་རྩ་བརྒྱད་ཀྱི་བྱེ་མ་སྙེད་ཀྱི་དྲུང་དུ་ཚངས་པའི་སྤྱོད་པ་སྤྱད་དེ། བདག་གིས་དེ་བཞིན་གཤེགས་པ་ལ་
ལའི་ཞམ་རིང་དུ་ཉིན་ཞག་གཅིག་ཏུ་ཚངས་པའི་སྤྱོད་པ་སྤྱད་དོ། །ལ་ལར་ནི་ཉིན་ཞག་བདུན་དུ། ལ་ལར་ནི་ཟླ་བ་ཕྱེད་དུ། ལ་ལར་ནི་ཟླ་བ་གཅིག་ཏུ། ལ་ལར་ནི་ལོ་གཅིག་ཏུ། ལ་ལར་
ནི་ལོ་བརྒྱར། ལ་ལར་ནི་ལོ་སྟོང་དུ། ལ་ལར་ནི་ལོ་བརྒྱ་ཕྲག་སྟོང་དུ། ལ་ལར་ནི་ལོ་བྱེ་བར། ལ་ལར་ནི་ལོ་བྱེ་བ་ཁྲག་ཁྲིག་ཏུ། ལ་ལར་ནི་ལོ་བརྗོད་དུ་མེད་པའི་ཡང་བརྗོད་

45-1-194b

དུ་མེད་པར། ལ་ལར་ནི་བསྐལ་པ་བར་མར། ལ་ལར་ནི་བསྐལ་པ་ཕྱེད་དུ། ལ་ལར་ནི་བསྐལ་པར་བདག་གིས་དེ་བཞིན་གཤེགས་པ་ལ་ལའི་ཞམ་རིང་དུ་ནི། བསྐལ་པ་བརྗོད་དུ་
མེད་པའི་ཡང་བརྗོད་དུ་མེད་པར་ཚངས་པའི་སྤྱོད་པ་སྤྱད་དེ། བསྐལ་པ་བགྲང་བའི་ཚུལ་འདི་ཉིད་ཀྱིས་དེ་བཞིན་གཤེགས་པ་ཐམས་ཅད་ལས་ཆོས་བསྟན་པ་ཐོས་ཏེ། གདམས་ངག་དང༌།
རྗེས་སུ་བསྟན་པ་ཡང་དག་པར་བླངས་སོ། །སྨོན་ལམ་གྱི་རྒྱན་ཡོངས་སུ་སྦྱངས་སོ། །ཡང་དག་པར་བསྒྲུབ་པའི་ཡུལ་ལ་ཞུགས་སོ། །སྤྱོད་པའི་དཀྱིལ་འཁོར་ཡོངས་སུ་སྦྱངས་སོ། །ཕ་རོལ་
ཏུ་ཕྱིན་པ་རྒྱ་མཚོ་ཡོངས་སུ་རྫོགས་པར་བྱས་སོ། །མངོན་པར་རྫོགས་པར་འཚང་རྒྱ་བའི་རྣམ་པར་འཕྲུལ་པ་ཡོངས་སུ་ཤེས་པར་བྱས་སོ། །དེ་དག་གིས་ཆོས་ཀྱི་འཁོར་ལོ་འཁོར་བ་ཕན་ཚུན་
མ་འདྲེས་པ་དག་ཀྱང་ཡོངས་སུ་གཟུང་ངོ༌། །དེ་དག་གི་སྟོབས་མཉམ་པ་ཉིད་ཀྱང་ཁོང་དུ་ཆུད་པར་བྱས་སོ། །དེ་དག་གི་བསྟན་པ་ཡང་དམ་པའི་ཆོས་ཟད་པའི་མཐར་ཐུག་གི་བར་དུ་ཡོངས་
སུ་བཟུང་ངོ༌། །ཁོ་བོས་དེ་བཞིན་གཤེགས་པ་དེ་དག་ཐམས་ཅད་ཀྱི་སྔོན་གྱི་སྨོན་ལམ་རྣམས་ཀྱང༌། སྨོན་ལམ་གྱི་དཀྱིལ་འཁོར་གྱི་ཏིང་ངེ་འཛིན་མངོན་པར་བསྒྲུབ་པའི་སྟོབས་ཀྱིས། རང་
གི་སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་ཕྱིར་མངོན་པར་བསྒྲུབས་སོ། །ཁོ་བོས་དེ་བཞིན་གཤེགས་པ་དེ་དག་ཐམས་ཅད་ཀྱི་སྔོན་གྱི་བྱང་ཆུབ་སེམས་དཔའི་སྤྱོད་པ་རྣམས་ཀྱང༌།

45-1-195a

སྤྱོད་པ་ཐམས་ཅད་ལ་འཇུག་པའི་ཏིང་ངེ་འཛིན་ཐོབ་པའི་རང་གི་སྤྱོད་པ་ཡོངས་སུ་དག་པར་བྱ་བའི་ཕྱིར་མངོན་པར་བསྒྲུབས་སོ། །ཁོ་བོས་དེ་བཞིན་གཤེགས་
པ་དེ་དག་ཐམས་ཅད་ཀྱི་ཕ་རོལ་ཏུ་ཕྱིན་པ་རྣམ་པར་དག་པའང༌། ཀུན་ཏུ་བཟང་པོའི་སྤྱོད་པས་འབྱུང་བའི་སྟོབས་ཀྱིས་མངོན་པར་བསྒྲུབས་སོ། །གཞན་ཡང་རིགས་ཀྱི་བུ། ཁོ་བོ་
འཆག་ས་འདི་ན་འཆགས་པའི་ཚེ། ཕྱོགས་ཀྱི་རྒྱུད་ཀྱི་སྒོ་ཐམས་ཅད་ཀྱང་ཤིན་ཏུ་རྣམ་པར་ལྟ་བའི་ཡེ་ཤེས་ཀྱི་སྒོས་མངོན་དུ་འགྱུར་རོ། །འཇིག་རྟེན་གྱི་ཁམས་ཀྱི་རྒྱུད་ཀྱི་སྒོ་ཐམས་
ཅད་ཀྱང༌། སྨོན་ལམ་ཆེན་པོ་མངོན་པར་བསྒྲུབས་པའི་སྟོབས་ཀྱིས་སེམས་བསྐྱེད་པ་གཅིག་ལ་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པ་འདའ་ཞིང༌། ཡོངས་
སུ་དག་པར་བྱ་བའི་ཕྱིར་རྣམ་པར་འགྲུབ་པར་འགྱུར་རོ། །སེམས་ཀྱི་སྐད་ཅིག་གཅིག་ལ་སེམས་ཅན་གྱི་སྤྱོད་པའི་ཚུལ་གྱི་སྒོ་བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང༌། བྱང་
ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་མངོན་པར་བསྒྲུབས་པའི་སྟོབས་ཀྱིས་སྟོབས་བཅུའི་ཡེ་ཤེས་ཡོངས་སུ་རྫོགས་པར་བྱ་བའི་ཕྱིར་མངོན་སུམ་དུ་འགྱུར་
རོ༑ ༑སེམས་བསྐྱེད་པ་གཅིག་ལ་སངས་རྒྱས་བརྗོད་དུ་མེད་པའི་ཡང་བརྗོད་དུ་མེད་པ་མཐོང་བ་རྣམ་པར་དག་པ་དག་ཀྱང་སྔ་ཕྱིའི་དེ་བཞིན་གཤེགས་པ་རྣམས་ལ་མཆོད་པའི་སྨོན་

45-1-195b

ལམ་མངོན་པར་བསྒྲུབས་པའི་སྟོབས་ཀྱིས་དེ་བཞིན་གཤེགས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ལ་མཆོད་པ་དང༌། བསྙེན་བཀུར་བ་
དང་༑ རིམ་གྲོ་བྱ་བའི་ཕྱིར་མངོན་དུ་འགྱུར་རོ། །སེམས་བསྐྱེད་པ་གཅིག་ལ་དེ་བཞིན་གཤེགས་པ་བརྗོད་དུ་མེད་པའི་ཡང་བརྗོད་དུ་མེད་པའི་ཆོས་ཀྱི་སྤྲིན་གྱི་ཆར་རྣམས་ཀྱང༌། ཆོས་
ཀྱི་འཁོར་ལོ་ཡོངས་སུ་འཛིན་པའི་གཟུངས་དང༌། སྨོན་ལམ་མངོན་པར་བསྒྲུབས་པའི་སྟོབས་ཀྱིས་ཆོས་ཀྱི་ཚུལ་གྲངས་མེད་པ་རྣམ་པར་འཚང་རྒྱ་ཞིང་ཁོང་དུ་ཆུད་པར་བྱ་བའི་ཕྱིར་
བསམ་པ་ལ་མངོན་པར་འབབ་བོ། །སེམས་བསྐྱེད་པ་གཅིག་ལ་བྱང་ཆུབ་སེམས་དཔའི་སྤྱོད་པ་རྒྱ་མཚོ་བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང༌། བྱང་ཆུབ་སེམས་དཔའི་
སྤྱོད་པ་མིག་འཕྲུལ་ལྟ་བུ་ཡོངས་སུ་རྫོགས་པར་བྱ་བའི་སྨོན་ལམ་མངོན་པར་བསྒྲུབས་པའི་སྟོབས་ཀྱི་སྤྱོད་པའི་དཀྱིལ་འཁོར་ཐམས་ཅད་ཡོངས་སུ་དག་པར་བྱ་བའི་ཕྱིར་མངོན་དུ་འགྱུར་
རོ༑ ༑སེམས་བསྐྱེད་པ་གཅིག་ལ་ཏིང་ངེ་འཛིན་རྒྱ་མཚོ་བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང༌། ཏིང་ངེ་འཛིན་གྱི་སྒོ་གཅིག་ཏུ། ཏིང་ངེ་འཛིན་གྱི་སྒོ་ཐམས་ཅད་ཡང་དག་པར་འདུ་
བར་བྱ་བའི་སྨོན་ལམ་མངོན་པར་བསྒྲུབས་པའི་སྟོབས་ཀྱིས་ཏིང་ངེ་འཛིན་གྱི་དཀྱིལ་འཁོར་ཐམས་ཅད་ཡོངས་སུ་དག་པར་བྱ་བའི་ཕྱིར་མངོན་དུ་འགྱུར་རོ། །སེམས་བསྐྱེད་པ་གཅིག་ལ་

45-1-196a

དབང་པོ་རྒྱ་མཚོ་བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང༌། དྲན་པའི་མཐར་ཕྱིན་པའི་དབང་པོ་ཐོབ་པར་བྱ་བའི་སྨོན་ལམ་མངོན་པར་བསྒྲུབས་
པའི་སྟོབས་ཀྱི་དབང་པོའི་འཁོར་ལོ་དང༌། དུས་ཀྱི་འཁོར་ལོ་ཐམས་ཅད་ཀྱི་རྗེས་སུ་འབྲང་བར་བྱ་བའི་ཕྱིར་མངོན་དུ་འགྱུར་རོ། །སེམས་བསྐྱེད་པ་གཅིག་ལ་དུས་ཀྱི་འཁོར་ལོ་བརྗོད་
དུ་མེད་པའི་ཡང་བརྗོད་དུ་མེད་པ་དག་ཀྱང༌། སེམས་ཅན་ཟད་མི་ཤེས་པ་ཟད་པར་བྱ་བའི་སྨོན་ལམ་མངོན་པར་བསྒྲུབས་པའི་སྟོབས་ཀྱིས་དུས་ཐམས་ཅད་དུ་ཆོས་ཀྱི་འཁོར་ལོ་རབ་ཏུ་
བསྐོར་བའི་ཕྱིར་མངོན་དུ་འགྱུར་རོ། །སེམས་བསྐྱེད་པ་གཅིག་ལ་དུས་རྒྱ་མཚོ་བརྗོད་དུ་མེད་པའི་ཡང་བརྗོད་དུ་མེད་པ་ཐམས་ཅད་ཀྱང༌། དུས་གཅིག་ཏུ་རྣམ་པར་དགོད་པའི་ཚུལ་
ཁོང་དུ་ཆུད་པའི་ཡེ་ཤེས་སྣང་བའི་སྨོན་ལམ་མངོན་པར་བསྒྲུབས་པའི་སྟོབས་ཀྱིས། འཇིག་རྟེན་གྱི་ཁམས་ཐམས་ཅད་ཀྱི་དུས་གསུམ་རྣམ་པར་དགོད་པའི་ཕྱིར་མངོན་སུམ་དུ་
འགྱུར་ཏེ། རིགས་ཀྱི་བུ། ཁོ་བོས་ནི། བྱང་ཆུབ་སེམས་དཔའི་རྣམ་པར་ཐར་པ་ཤིན་ཏུ་ཞི་བར་མི་འགྱུར་བའི་སྒྲོན་མ་ཞེས་བྱ་བ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་
བསམ་པ་རྡོ་རྗེ་ལྟ་བུ་དང་ལྡན་པ། དེ་བཞིན་གཤེགས་པ་ཐམས་ཅད་ཀྱི་རིགས་སུ་རིགས་དང་ལྡན་པར་བྱུང་བ། སྲོག་གི་དབང་པོ་ལ་རྒྱུན་ཆད་པ་མེད་པ། ཡེ་ཤེས་ཀྱི་སྒྲོན་མ་ཞི་

45-1-196b

བར་འགྱུར་བ་མེད་པ། མི་ཤིགས་མི་ཕྱེད་པའི་ལུས་དང་ལྡན་པ། སྒྱུ་མའི་རྣམ་པ་ལྟ་བུའི་གཟུགས་ཤིན་ཏུ་གྲུབ་པ་རྒྱུའི་ཆོས་མཉམ་པའི་ཡན་ལག་དང་ཉིང་ལག་ཏུ་ལྡན་པའི་ལུས་
ཅན༑ འགྲོ་བ་རྣམས་ཀྱི་བསམ་པ་ཇི་ལྟ་བ་བཞིན་དུ། རྣམ་པར་དམིགས་པར་བྱེད་པའི་ལུས་དང་ལྡན་པ། འགྲོ་བ་ཐམས་ཅད་དང་འདྲ་བའི་གཟུགས་དང༌། ལུས་དང༌། ཁ་དོག་དང་
དབྱིབས་དང༌། ཆུ་ཞེང་ཡོངས་སུ་སྟོན་པ། མེ་མདག་དང༌། མེ་ལྕེ་དང༌། དུག་དང༌། མཚོན་གྱིས་མི་ཚུགས་པའི་ལུས་དང་ལྡན་པ། རྡོ་རྗེ་ལྟར་སྲ་ཞིང་ཁོར་ཡུག་ལྟར་ཐུབ་པ་མེད་པའི་ལུས་
ཅན༑ བདུད་དང་ཕས་ཀྱི་རྒོལ་བ་ཐམས་ཅད་ཀྱི་སྟོབས་ཀྱི་སྟོབས་མེད་པར་བྱེད་པ། འཛམ་བུ་ཆུ་ཀླུང་གི་གསེར་གྱི་རི་བོ་དང་འདྲ་བར་འགྲོ་བ་ཀུན་ལས་མངོན་པར་འཕགས་པའི་ལུས་
དང་ལྡན་པ། འགྲོ་བ་ཐམས་ཅད་དུ་རྣམ་པར་དམིགས་པའི་གཞི་དང་ལྡན་པ། སྒོ་ཐམས་ཅད་དུ་རྣམ་པར་དམིགས་ཤིང་ཐོས་པར་འགྱུར་བ། འགྲོ་བ་ཐམས་ཅད་ཀྱིས་ངོར་བལྟ་བ།
ཆོས་ཐམས་ཅད་ཀྱི་སྤྲིན་གྱི་འབྱུང་གནས་སུ་གྱུར་པ། ཕྱོགས་ཀུན་དུ་རྣམ་པར་སྣང་བ། སྒྲིབ་པའི་རི་ཐམས་ཅད་རྣམ་པར་གཏོར་བས་བལྟ་ན་མཛེས་པ། མི་དགེ་བའི་རྩ་བ་ཐམས་ཅད་
ཤིན་ཏུ་འཇོམས་པས་ཤིན་ཏུ་དཔའ་བར་སྣང་བ། དགེ་བའི་རྩ་བ་རྒྱ་ཆེན་པོའི་རྒྱུ་མཐུན་པ་ལས་བྱུང་བས་བལྟ་ན་དགའ་བ། འབྱུང་བར་ཤིན་ཏུ་དཀའ་ཞིང་དཀོན་པས་མེ་ཏོག་ཨུ་དུམ་

45-1-197a

ཝཱ་ར་ལྟ་བུ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། ཡུལ་དགེ་སྦྱོང་གི་
དཀྱིལ་འཁོར་ཞེས་བྱ་བ་ན། གྲོང་ཁྱེར་སྒོ་བཟང་པོ་ཞེས་བྱ་བ་ཡོད་དེ། དེ་ན་ཁྱེའུ་དབང་པོའི་དབང་ཕྱུག་ཅེས་བྱ་བ་འདུག་གི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་
བྱང་ཆུབ་སེམས་དཔའི་སྤྱད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང༌། བྱང་ཆུབ་སེམས་དཔའི་རྣམ་པར་གནོན་པ་དང༌།
ནན་ཏན་རྣམ་པར་དག་པར་བྱ་བ་ལ་བརྩོན་པ། བྱང་ཆུབ་སེམས་དཔའི་སྟོབས་སྣང་བས་སེམས་ཤིན་ཏུ་སྣང་བར་གྱུར་པ། བྱང་ཆུབ་སེམས་དཔའི་བརྟན་པ། གཞན་གྱིས་མི་
ཐུབ་ཅིང༌། བརྒལ་ཐག་ཆད་པའི་སྙིང་དང་ལྡན་པ། བྱང་ཆུབ་སེམས་དཔའི་སྨོན་ལམ་གྱི་གོ་ཆ་བཟང་པོས་སེམས་ཞུམ་པ་མེད་པ། བྱང་ཆུབ་སེམས་དཔའི་བསམ་པ་བརྟན་
པས་ཀུན་ཏུ་གནས་ཤིང༌། ཡོངས་སུ་འཕེལ་བར་འགྱུར་བ་ལ་བརྩོན་པ། བྱང་ཆུབ་སེམས་དཔའི་སྤྱོད་པའི་སྤྲིན་གྱི་ཆར་ཡོངས་སུ་འཛིན་པའི་བསམ་པ་དང་ལྡན་པ། བྱང་ཆུབ་སེམས་
དཔའི་ཆོས་ཀྱི་སྤྲིན་གྱི་ཆར་ཡོངས་སུ་མི་ངོམས་པའི་རྒྱུད་དང་ལྡན་པ། བྱང་ཆུབ་སེམས་དཔའ་ཡོན་ཏན་ཐམས་ཅད་ལ་འཇུག་པའི་སྨོན་ལམ་མངོན་དུ་གྱུར་པ། འགྲོ་བ་ཐམས་

45-1-197b

ཅད་ཀྱི་ཁ་ལོ་སྒྱུར་བས་ཡོངས་སུ་སྡུད་པར་བདག་ཉིད་ཡོངས་སུ་གཏོང་བར་འདོད་པ། འགྲོ་བ་ཐམས་ཅད་འཁོར་བའི་བས་མཐའི་དགོན་པ་པ་ཆེན་པོ་ལས་བཟླ་བར་འདོད་པ། དགེ་བའི་
གཤེས་གཉེན་བལྟ་བ་དང༌། མཉན་པ་དང༌། བསྙེན་བཀུར་བས་ཡོངས་སུ་མི་ངོམས་པ། ཆོས་ཀྱི་རིམ་གྲོ་ཚད་མེད་པ་བསྐྱེད་པ་དང་ལྡན་པ་དེས། དགེ་སློང་བལྟ་ན་སྡུག་པའི་རྐང་
པ་གཉིས་ལ་སྤྱི་བོས་ཕྱག་འཚལ་ཏེ། དགེ་སློང་བལྟ་ན་སྡུག་པ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། དགེ་སློང་བལྟ་ན་སྡུག་པའི་དྲུང་
ནས་སོང་ངོ༌།།    །།བམ་པོ་དགུ་བཅུ་རྩ་བཞི་པ། དེ་ནས་ཚོང་དཔོན་གྱི་བུ་ནོར་བཟང་དགེ་སློང་བལྟ་ན་སྡུག་པ་དེའི་གདམས་ངག་རྗེས་སུ་ཟློས་ཤིང༌། སྤེལ་བ་དང༌།
བསྟུད་པ་དང༌། རབ་ཏུ་དབྱེ་བ་དང༌། བཤད་པ་དང༌། སོ་སོར་རྣམ་པར་སྒོམ་པ་དང༌། བརྗོད་པ་དང༌། ཡང་དག་པར་བསྟན་པ་དང༌། རྗེས་སུ་བསམ་པ་དང༌། མངོན་པར་འཇུག་པ་བྱ་བ་
དང་༑ བཀུར་བ་དང༌། ཁོང་དུ་ཆུད་པར་བྱ་བ་དང༌། ཡང་དག་པར་གཞོལ་བར་བྱ་བ་དང༌། ཡང་དང་ཡང་བཟླས་པ་དང༌། ཤིན་ཏུ་རྟོགས་པར་བྱ་བ་དང༌། རབ་ཏུ་བསྟན་པ་དང༌། སྣང་
བར་བྱ་བ་དང༌། རྗེས་སུ་རྣམ་པར་ལྟ་བར་བྱེད་ཅིང༌། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟའི་འཁོར་དང་བཅས་པ་དེ་མཐར་གྱིས་ཡུལ་དགེ་སྦྱོང་གི་དཀྱིལ་འཁོར་གྱི་གྲོང་

45-1-198a

ཁྱེར་སྒོ་བཟང་པོ་གང་ན་བ་དེར་ཕྱིན་ཏེ། ཁྱེའུ་དབང་པོའི་དབང་ཕྱུག་ཡོངས་སུ་ཚོལ་ཚོལ་བ་ལས། དེའི་སྟེང་གི་བར་སྣང་ལས། ལྷ་དང༌། ཀླུ་དང༌།
གནོད་སྦྱིན་དང༌། དྲི་ཟ་རྣམས་ཀྱིས་བོས་པ། རིགས་ཀྱི་བུ། ཁྱེའུའི་དབང་པོའི་དབང་ཕྱུག་ནི་ཆུ་ཀླུང་གི་ཆུ་འདུས་དང་ཉེ་བ་ཞིག་ན། བྱིས་པ་སྟོང་ཕྲག་བཅུ་ཙམ་གྱིས་བསྐོར་ཏེ། བྱེ་མ་ལ་རྩེ་
བས་རྩེ་ཞིང་འདུག་གོ །ཞེས་ནས་ཚོང་དཔོན་གྱི་བུ་ནོར་བཟང་གྲོང་ཁྱེར་སྒོ་བཟང་པོ་དང་ཉེ་བའི་ཆུ་ཀླུང་གི་ཆུ་འདུས་གང་ན་བ་དེར་སོང་སྟེ། ཕྱིན་པ་དང༌། དེས་ཁྱེའུ་དབང་པོའི་དབང་ཕྱུག་
བྱིས་པ་སྟོང་ཕྲག་བཅུ་ཙམ་གྱིས་བསྐོར་ཅིང༌། བྱེ་མ་ལ་རྩེ་བས་རྩེ་བ་མཐོང་ངོ༌། །མཐོང་ནས་ཀྱང་ཁྱེའུ་དབང་པོའི་དབང་ཕྱུག་ག་ན་བ་དེར་སོང་སྟེ། ཁྱེའུ་དབང་པོའི་དབང་ཕྱུག་གི་རྐང་
པ་གཉིས་ལ་སྤྱི་བོས་ཕྱག་འཚལ་ནས། ཁྱེའུ་དབང་པོའི་དབང་ཕྱུག་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཁྱེའུ་དབང་པོའི་དབང་ཕྱུག་གི་མདུན་དུ་འདུག་
སྟེ་ཐལ་མོ་སྦྱར་ནས། འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་
ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་

45-1-198b

པ་མཛད་དོ་ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་
གསོལ། སྨྲས་པ། རིགས་ཀྱི་བུ། ཁོ་བོ་ནི་འཇམ་དཔལ་གཞོན་ནུར་གྱུར་པས། ཡི་གེ་དང༌། གྲངས་དང༌། བརྡ་དང༌། རྩིས་ཀྱི་ཚུལ་བསླབས་ཏེ། བཟོ་ཐམས་ཅད་མངོན་པར་ཤེས་པ་དང་ལྡན་
པ་ཞེས་བྱ་བའི་ཡེ་ཤེས་ཀྱི་སྒོར་བཅུག་གོ །དེ་ལྟར་རིགས་ཀྱི་བུ། ཁོ་བོས་ནི་འཇིག་རྟེན་ན་ཡི་གེ་དང༌། མིང་གི་རྣམ་པ་དང༌། གྲངས་དང༌། རྩིས་དང༌། བརྡ་དང༌། ཤོལ་ཐབས་ཤེས་པར་བྱ་བ་དང༌།
བཟོ་སྣ་ཚོགས་ཤེས་པར་བྱ་བ་དང༌། ཁམས་ཀྱི་ཆོ་ག་དང༌། དུག་གསོ་བའི་ཐབས་དང༌། སྐེམ་པ་དང༌། བརྗེད་བྱེད་དང༌། འབྱུང་པོའི་གདོན་གྱིས་བཏབ་པ་གསོ་བ་དང༌། གྲོང་དང༌། གྲོང་
ཁྱེར་དང༌། ཚོང་འདུས་དང༌། བཟའ་ཤིང་གི་ར་བ་དང༌། དཀའ་ཐུབ་ཀྱི་ནགས་ཚལ་དང༌། གནས་རྣམ་པར་དགོད་པ་ཤེས་པར་བྱ་བ་དང༌། ར་བ་དང༌། ཁང་པ་དང༌། སྐར་ཁུང་དང༌།
ཁང་པ་བརྩེགས་པའི་ཚད་ཤེས་པར་བྱ་བ་དང༌། འཁྲུལ་འཁོར་དང༌། ཤིང་རྟ་སྦྱར་བའི་ཚུལ་སྣ་ཚོགས་ཤེས་པར་བྱ་བ་དང༌། དགེ་མི་དགེ་དང༌། འཇིགས་མི་འཇིགས་ཀྱི་
ལྟས་དང༌། མཚན་མ་ཤེས་པར་བྱ་བ་དང༌། རྨོས་དང༌། ཚོང་དང༌། རྣམ་པར་སྤྱད་པར་སྦྱར་བའི་ཆོ་ག་ཤེས་པར་བྱ་བ་དང༌། སེམས་ཅན་གྱི་ཡན་ལག་དང༌། ཉིང་ལག་གི་

45-1-199a

མཚན་གྱི་རྒྱུད་དང༌། རྒྱུས་དང༌། རྣམ་པར་སྤྱད་པ་ཤེས་པར་བྱ་བ་དང༌། བདེ་འགྲོ་དང༌། ངན་སོང་གི་ལས་ཀྱི་ལམ་རྣམ་པར་དག་པར་བྱ་བའི་ཚུལ་ཤེས་པར་བྱ་
བ་དང༌། དགེ་བ་དང་མི་དགེ་བའི་ཆོས་དང༌། ཚོགས་མཆོད་པ་ཤེས་པར་བྱ་བ་དང༌། བདེ་འགྲོ་དང༌། ངན་སོང་གི་ཚོགས་ཤེས་པར་བྱ་བ་དང༌། ཉན་ཐོས་དང༌། རང་སངས་རྒྱས་
ཀྱི་ཐེག་པའི་ཚོགས་ཤེས་པར་བྱ་བ་དང༌། དེ་བཞིན་གཤེགས་པའི་སའི་ཚོགས་ཤེས་པར་བྱ་བ་དང༌། རྒྱུ་དང༌། བྱེད་པ་དང༌། སྦྱོར་བའི་རྒྱུད་ཤེས་པར་བྱ་བ་ཇི་སྙེད་པ་དེ་དག་
ཐམས་ཅད་ཤེས་ཏེ། དེ་དག་ལ་སེམས་ཅན་ཡོངས་སུ་གཟུང་བར་བྱེད་དོ། །རབ་ཏུ་དགོད་པར་བྱེད་དོ། །ཡོངས་སུ་གཞོག་པར་བྱེད་དོ། །སློབ་ཏུ་འཛུད་དོ། །སྦྱོང་དུ་འཛུད་དོ། །བརྟན་པར་
བྱེད་དོ། །ལྷུར་ལེན་པར་བྱེད་དོ། །རྫོགས་པར་བྱེད་དོ། །ཡོངས་སུ་སྒྲུབ་པར་བྱེད་དོ། །ཡོངས་སུ་སྤྱོད་པར་བྱེད་དོ། །གསལ་བར་བསྟན་པར་བྱེད་དོ། །རྣམ་པར་འཕེལ་བར་བྱེད་དོ། །
མཚན་མར་བྱེད་དོ། །མཐར་ཕྱིན་པར་བྱེད་དོ། །རྣམ་པར་སྦྱོང་བར་བྱེད་དོ། །དྲི་མ་མེད་པར་བྱེད་དོ། །ཤིན་ཏུ་དག་པར་བྱེད་དོ། །འོད་གསལ་ཞིང་དང་བར་བྱེད་དོ། །ཤིན་ཏུ་ཡངས་
པར་བྱེད་དོ། །དེ་ལྟར་རིགས་ཀྱི་བུ། ཁོ་བོས་བྱང་ཆུབ་སེམས་དཔའ་རྣམས་ཀྱི་རྩིས་ཀྱི་ཚུལ་ཤེས་པ་དེ་གང་ཞེ་ན། བརྒྱ་སྟོང་ཕྲག་བརྒྱ་ན་བྱེ་བའོ། །བྱེ་བ་བྱེ་བ་ན་ཁོད་ཁོད་དོ། །ཁོད་

45-1-199b

ཁོད་ཁོད་ཁོད་ན་ཐ་ད་དགུའོ། །ཐད་དགུ་ཐད་དགུ་ན་ཁྲིག་ཁྲིག་གོ །ཁྲིག་ཁྲིག་ཁྲིག་ཁྲིག་ན་ཐམས་ཐམས་སོ། །ཐམས་ཐམས་ཐམས་ཐམས་ན་མྱད་མྱིད་དོ། །མྱད་མྱིད་མྱད་མྱིད་ན་
གང་ཡའོ། །གང་ཡ་གང་ཡ་ན་བན་བུན་ནོ། །བན་བུན་བན་བུན་ན་ཕྱར་ཕྱུར་རོ། །ཕྱར་ཕྱུར་ཕྱར་ཕྱུར་ན་ལྕག་ལྕིག་གོ །ལྕག་ལྕིག་ལྕག་ལྕིག་ན་བྱང་བྱིང་ངོ༌། །བྱང་བྱིང་བྱང་བྱིང་ན་ཆེམ་
ཆེམ་མོ། །ཆེམ་ཆེམ་ཆེམ་ཆེམ་ན་ཕྱལ་ཕྱོལ་ལོ། །ཕྱལ་ཕྱོལ་ཕྱལ་ཕྱོལ་ན་ཁྱུད་ཁྱུད་དོ། །ཁྱུད་ཁྱུད་ཁྱུད་ཁྱུད་ན་ཟར་ཟེར་རོ། །ཟར་ཟེར་ཟར་ཟེར་ན་ཁྲིབ་ཁྲིབ་བོ། །ཁྲིབ་ཁྲིབ་ཁྲིབ་ཁྲིབ་ན་
ཡ་གངས་སོ། །ཡ་གངས་ཡ་གངས་ན་ཆོ་མའོ། །ཆོ་མ་ཆོ་མ་ན་ཁྲམ་ཁྲིམ་མོ། །ཁྲམ་ཁྲིམ་ཁྲམ་ཁྲིམ་ན་ནབ་ནུབ་བོ། །ནབ་ནུབ་ནབ་ནུབ་ན་སང་སང་ངོ༌། །སང་སང་སང་སང་ན་བརྒྱུད་
ཡས་སོ། །བརྒྱུད་ཡས་བརྒྱུད་ཡས་ན་བཏང་ཡས་སོ། །བཏང་ཡས་བཏང་ཡས་ན་བཀྲ་ཡར་རོ། །བཀྲ་ཡར་བཀྲ་ཡར་ན་གསའ་ཡས་སོ། །གསའ་ཡས་གསའ་ཡས་ན་མཚུངས་མེད་དོ། །
མཚུངས་མེད་མཚུངས་མེད་ན་ལམ་ལུམ་མོ། །ལམ་ལུམ་ལམ་ལུམ་ན་ཡལ་ཡོལ་ལོ། །ཡལ་ཡོལ་ཡལ་ཡོལ་ན་ཁྲལ་ཁྲུལ་ལོ། །ཁྲལ་ཁྲུལ་ཁྲལ་ཁྲུལ་ན་ཐུད་ཐུད་དོ། །ཐུད་ཐུད་ཐུད་ཐུད་
ན་བསམ་ཕྱོད་དོ། །བསམ་ཕྱོད་བསམ་ཕྱོད་ན་བྲང་བྲེང་ངོ༌། །བྲང་བྲེང་བྲང་བྲེང་ན་བགྲོད་ཡས་སོ། །བགྲོད་ཡས་བགྲོད་ཡས་ན་བསྔོ་ཡས་སོ། །བསྔོ་ཡས་བསྔོ་ཡས་ན་ཟང་ཡག་གོ།

45-1-200a

ཟང་ཡག་ཟང་ཡག་ན་འཕྲོ་བཀྱེའོ། །འཕྲོ་བཀྱེ་འཕྲོ་བཀྱེ་ན་རྩེ་འཕྱོའོ། །རྩེ་འཕྱོ་རྩེ་འཕྱོ་ན་ཡོང་ཏན་ནོ། །ཡོང་ཏན་ཡོང་ཏན་ན་བྲུག་གཡོས་སོ། །བྲུག་གཡོས་
བྲུག་གཡོས་ན་སང་ཡལ་ལོ། །སང་ཡལ་སང་ཡལ་ན་འཐིང་ཡུག་གོ །འཐིང་ཡུག་འཐིང་ཡུག་ན་ཡིད་འཕྱོའོ། །ཡིད་འཕྱོ་ཡིད་འཕྱོ་ན་ནབ་ནེབ་བོ། །ནབ་ནེབ་ནབ་ནེབ་ན་ཁྲིག་ཐམས་
སོ༑ ༑ཁྲིག་ཐམས་ཁྲིག་ཐམས་ན་ཡལ་ཡལ་ལོ། །ཡལ་ཡལ་ཡལ་ཡལ་ན་བགྲད་ཡས་སོ། །བགྲང་ཡས་བགྲང་ཡས་ན་ཐུག་ཡལ་ལོ། །ཐུག་ཡལ་ཐུག་ཡལ་ན་ཤང་ཤང་ངོ༌། །ཤང་
ཤང་ཤང་ཤང་ན་ཡག་ཡག་གོ །ཡག་ཡག་ཡག་ཡག་ན་ཐམ་ཐིམ་མོ། །ཐམ་ཐིམ་ཐམ་ཐིམ་ན་རློམ་བསྙལ་ལོ། །རློམ་བསྙལ་རློམ་བསྙལ་ན་གཞལ་འཕྱོས་སོ། །གཞལ་འཕྱོས་
གཞལ་འཕྱོས་ན་གཞལ་ཡལ་ལོ། །གཞལ་ཡལ་གཞལ་ཡལ་ན་གཞལ་མེད་དོ། །གཞལ་མེད་གཞལ་མེད་ན་གཞལ་འཁོར་ཏོ། །གཞལ་འཁོར་གཞལ་འཁོར་ན་གཞལ་ཐིམ་མོ།།
གཞལ་ཐིམ་གཞལ་ཐིམ་ན་གར་གཞལ་ལོ། །གར་གཞལ་གར་གཞལ་ན་གཞལ་སངས་སོ། །གཞལ་སངས་གཞལ་སངས་ན་གཞལ་ཐག་གོ །གཞལ་ཐག་གཞལ་ཐག་ན་གཞལ་
ཕུལ་ལོ། །གཞལ་ཕུལ་གཞལ་ཕུལ་ན་གཞལ་ཞིའོ། །གཞལ་ཞི་གཞལ་ཞི་ན་འཕྱོ་འགྱུར་རོ། །འཕྱོ་འགྱུར་འཕྱོ་འགྱུར་ན་ཉར་ཉེར་རོ། །ཉར་ཉེར་ཉར་ཉེར་ན་ཕྱག་ཕྱིག་གོ །ཕྱག་

45-1-200b

ཕྱིག་ཕྱག་ཕྱིག་ན་ཟལ་ཟུལ་ལོ། །ཟལ་ཟུལ་ཟལ་ཟུལ་ན་སལ་སལ་ལོ། །སལ་སལ་སལ་སལ་ན་གཡོ་ལྡེག་གོ །གཡོ་ལྡེག་གཡོ་ལྡེག་ན་ཕན་ཕུན་ནོ། །ཕན་ཕུན་ཕན་ཕུན་ན་བརྣང་ཡའོ། །
བརྣང་ཡ་བརྣང་ཡ་ན་རེམ་འདྲོལ་ལོ། །རེམ་འདྲོལ་རེམ་འདྲོལ་ན་རྫི་ངད་དོ། །རྫི་ངད་རྫི་ངད་ན་རྫི་རྡུལ་ལོ། །རྫི་རྡུལ་རྫི་རྡུལ་ན་ཕུན་ཡོལ་ལོ། །ཕུན་ཡོལ་ཕུན་ཡོལ་ན་ངད་ངད་དོ། །ངད་
ངད་ངད་ངད་ན་བགྲང་བརྩིའོ། །བགྲང་བརྩི་བགྲང་བརྩི་ན་ཟབ་བགྲང་ངོ༌། །ཟབ་བགྲང་ཟབ་བགྲང་ན་དགའ་རྐྱང་ངོ༌། །དགའ་རྐྱང་དགའ་རྐྱང་ན་གཞུང་འདལ་ལོ། །གཞུང་འདལ་གཞུང་
འདལ་ན་ཁྲུག་ཕྱད་དོ། །ཁྲུག་ཕྱད་ཁྲུག་ཕྱད་ན་འོལ་ཕྱོད་དོ། །འོལ་ཕྱོད་འོལ་ཕྱོད་ན་གདབ་ཡས་སོ། །གདབ་ཡས་གདབ་ཡས་ན་གཅལ་ཡས་སོ། །གཅལ་ཡས་གཅལ་ཡས་ན་བགྲང་ཡས་
སོ༑ ༑བགྲང་ཡས་བགྲང་ཡས་ན་བྱིམ་འཕྱོའོ། །བྱིམ་འཕྱོ་བྱིམ་འཕྱོན་ཡ་མེའོ། །ཡ་མེ་ཡ་མེ་ན་བསྙལ་ཡས་སོ། །བསྙལ་ཡས་བསྙལ་ཡས་ན་ལྡབ་ལྡེབ་བོ། །ལྡབ་ལྡེབ་ལྡབ་ལྡེབ་ན་
འབན་ཆད་དོ། །འབན་ཆད་འབན་ཆད་ན་ཕང་ཕུང་ངོ༌། །ཕང་ཕུང་ཕང་ཕུང་ན་ཁྱེའུ་ཙང་ངོ༌། །ཁྱེའུ་ཙང་ཁྱེའུ་ཙང་ན་ཞུང་ཟུང་ངོ༌། །ཞུང་ཟུང་ཞུང་ཟུང་ན་མཆོག་ཡལ་ལོ། །མཆོག་ཡལ་
མཆོག་ཡལ་ན་མཐའ་རྡུལ་ལོ། །མཐའ་རྡུལ་མཐའ་རྡུལ་ན་ཡུན་འགྱངས་སོ། །ཡུན་འགྱངས་ཡུན་འགྱངས་ན་བུན་ལོབ་བོ། །བུན་ལོབ་བུན་ལོབ་ན་ལམ་ལོམ་མོ། །ལམ་ལོམ་ལམ་ལོམ་

45-1-201a

ན་བསྙད་ཡས་སོ། །བསྙད་ཡས་བསྙད་ཡས་ན་ལང་ལིང་ངོ༌། །ལང་ལིང་ལང་ལིང་ན་ལྗབ་ལྗིབ་བོ། །ལྗབ་ལྗིབ་ལྗབ་ལྗིབ་ན་མི་བརྩལ་ཏོ། །མི་བརྩལ་མི་
བརྩལ་ན་འབྱམས་ཡས་སོ། །འབྱམས་ཡས་འབྱམས་ཡས་ན་ང་འགྲང་ངོ༌། །ང་འགྲང་ང་འགྲང་ན་སྨོས་ཡལ་ལོ། །སྨོས་ཡལ་སྨོས་ཡལ་ན་བཀྲ་ཆལ་ལོ། །བཀྲ་ཆལ་བཀྲ་ཆལ་ན་
ལོ་རྒྱས་སོ། །ལོ་རྒྱས་ལོ་རྒྱས་ན་འབུམ་རྡིབ་བོ། །འབུམ་རྡིབ་འབུམ་རྡིབ་ན་གམ་གུམ་མོ། །གམ་གུམ་གམ་གུམ་ན་ལ་ལོའོ། །ལ་ལོ་ལ་ལོ་ན་བགྲང་འཕྱོས་སོ། །བགྲང་འཕྱོས་བགྲང་
འཕྱོས་ན་བགྲང་འཕྱོས་ལ་བསྒྲེས་པའོ། །འགྲང་འཕྱོས་ལ་བསྒྲེས་པ་བགྲང་འཕྱོས་ལ་བསྒྲེས་པ་ན། དཔག་ཡས་སོ། །དཔག་ཡས་དཔག་ཡས་ན་དཔག་ཡས་ལ་བསྒྲེས་པའོ། །
དཔག་ཡས་ལ་བསྒྲེས་པ་དཔག་ཡས་ལ་བསྒྲེས་པ་ན། ཡལ་ཕྱོད་དོ། །ཡལ་ཕྱོད་ཡལ་ཕྱོད་ན་ཡལ་ཕྱོད་ལ་བསྒྲེས་པའོ། །ཡལ་ཕྱོད་ལ་བསྒྲེས་པ་ཡལ་ཕྱོད་ལ་བསྒྲེས་པ་ན། མུ་ཡལ་
ལོ༑ ༑མུ་ཡལ་མུ་ཡལ་ན། མུ་ཡལ་ལ་བསྒྲེས་པའོ། །མུ་ཡལ་ལ་བསྒྲེས་པ་མུ་ཡལ་ལ་བསྒྲེས་པ་ན། བགྲང་ཡོལ་ལོ། །བགྲང་ཡོལ་བགྲང་ཡོལ་ན། བགྲང་ཡོལ་ལ་བསྒྲེས་པའོ། །བགྲང་
ཡོལ་ལ་འགྲེས་པ་བགྲང་ཡོལ་ལ་བསྒྲེས་ན། མི་འཇལ་ཏོ། །མི་འཇལ་མི་འཇལ་ན། མི་འཇལ་ལ་བསྒྲེས་པའོ། །མི་འཇལ་ལ་བསྒྲེས་པ་མི་འཇལ་ལ་བསྒྲེས་ན། བསམ་ཕྱོད་དོ། །

45-1-201b

བསམ་ཕྱོད་བསམ་ཕྱོད་ན། བསམ་ཕྱོད་ལ་བསྒྲེས་པའོ། །བསམ་ཕྱོད་ལ་བསྒྲེས་པ་བསམ་ཕྱོད་ལ་བསྒྲེས་ན། མཐའ་འབྱམས་སོ། །མཐའ་འབྱམས་མཐའ་འབྱམས་ན། དཔག་ཐག་
གོ༑ དཔག་ཐག་དཔག་ཐག་ན། དཔག་ཐག་ལ་བསྒྲེས་པའོ། །དཔག་ཐག་ལ་བསྒྲེས་པ་དཔག་ཐག་ལ་བསྒྲེས་ན། བརྗོད་དུ་མེད་པའོ། །བརྗོད་དུ་མེད་པ་བརྗོད་དུ་མེད་པ་ན། བརྗོད་དུ་མེད་
པ་ལ་བསྒྲེས་པའོ། །བརྗོད་དུ་མེད་པ་ལ་བསྒྲེས་པ་བརྗོད་དུ་མེད་པ་ལ་བསྒྲེས་ན། བརྗོད་དུ་མེད་པའི་ཡང་བརྗོད་དུ་མེད་པ་ལ་བསྒྲེས་པ་ཤིན་ཏུ་བསྟན་པའོ། །དེའི་མདུན་ན་བྱེ་མའི་ཕུང་
པོ་ཆེན་པོ་དཔག་ཚད་དུ་མའི་ཚད་དང་ལྡན་པ་ཞིག་འདུག་འདུག་པ་ལས་འདི་ལ་བྱེ་མའི་འབྲུ་འདི་སྙེད་ཅིག་ཡོད་དོ། །ཞེས་བྱ་བ་ནས། བྱེ་མའི་འབྲུ་བརྗོད་དུ་མེད་པའི་ཡང་བརྗོད་དུ་མེད་པ་
ལ་བསྒྲེས་པ་འདི་སྙེད་ཅིག་ཡོད་དོ། །ཞེས་རབ་ཏུ་ཕྱེ་ནས་བགྲང་བརྩིས་ཏེ་གྲངས་སུ་བཅད་དོ། །དེས་བྱེ་མའི་ཕུང་པོ་དེ་རྩིས་ཀྱི་བརྡར་བསྟན་པས་ཤིན་ཏུ་བསྟན་ནས་འདི་སྐད་ཅེས་སྨྲས་སོ།།
རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་བགྲང་བའི་ཚུལ་འདི་ནི། འཇིག་རྟེན་གྱི་ཁམས་གཅིག་ནས་གཅིག་ཏུ་བརྒྱུད་པ་ཀུན་ནའང་ཡོད་དོ། །བྱང་ཆུབ་སེམས་དཔའ་རྣམས་ནི་
བགྲང་བའི་ཚུལ་འདིས། ཤར་ཕྱོགས་ཀྱི་འཇིག་རྟེན་གྱི་ཁམས་འབྱམས་ཀླས་པ་དག་ཀྱང་བགྲང་ཞིང་བརྩིའོ། །དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་

45-1-202a

ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང༌། སྟེང་
གི་ཕྱོགས་སུའང་བྱང་ཆུབ་སེམས་དཔའ་རྣམས་བགྲང་བའི་ཚུལ་འདིས། འཇིག་རྟེན་གྱི་ཁམས་འབྱམས་ཀླས་པ་དག་ཀྱང་བགྲང་ཞིང་བརྩིའོ། །རིགས་ཀྱི་བུ། བྱང་ཆུབ་སེམས་
དཔའ་རྣམས་ཀྱི་བགྲང་བའི་ཚུལ་འདི་ནི། ཕྱོགས་བཅུའི་འཇིག་རྟེན་གྱི་ཁམས་ཀྱི་མིང་དུ་བྱ་བ། གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་ཐམས་ཅད་ནའང་ཡོད་དོ། །བྱང་ཆུབ་
སེམས་དཔའ་རྣམས་ནི་བགྲང་བའི་ཚུལ་འདིས་ཕྱོགས་བཅུའི་འཇིག་རྟེན་གྱི་ཁམས་ཀྱི་མིང་གཅིག་ནས་གཅིག་ཏུ་བརྒྱུད་པ་བགྲང་ཞིང་བརྩིའོ། །ཇི་ལྟར་འཇིག་རྟེན་གྱི་ཁམས་ཀྱི་མིང་
གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་དེ་བཞིན་དུ། ཕྱོགས་བཅུའི་བསྐལ་པའི་མིང་གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་དང༌། སངས་རྒྱས་ཀྱི་མཚན་གཅིག་ནས་
གཅིག་ཏུ་བརྒྱུད་པ་བསྟན་དུ་ཡོད་པ་དང༌། ཆོས་ཀྱི་མིང་གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་དང༌། སེམས་ཅན་གྱི་མིང་གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་
དང་༑ ལས་ཀྱི་མིང་གཅིག་ནས་གཅིག་ཏུ་བརྒྱུད་པ་བསྟན་དུ་ཡོད་པ་ཀུན་ལའང་འཇུག་སྟེ། བྱང་ཆུབ་སེམས་དཔའ་རྣམས་ཀྱི་བགྲང་བའི་ཚུལ་འདི་ཉིད་ནི། ཕྱོགས་བཅུ་ན་མིང་

45-1-202b

དུ་བྱ་བ་གཅིག་ནས་གཅིག་ཏུ་བརྒྱུད་པ་བསྟན་དུ་རུང་བ་ཇི་སྙེད་པ་ཐམས་ཅད་ལའང་འཇུག་སྟེ། བྱང་ཆུབ་སེམས་དཔའ་རྣམས་ནི་བགྲང་བའི་ཚུལ་འདིས། ཕྱོགས་བཅུ་ན་མིང་གཅིག་
ནས་གཅིག་ཏུ་བརྒྱུད་པ་ཇི་སྙེད་ཡོད་པ་ཐམས་ཅད་ཀྱང་བགྲང་ཞིང་བརྩིའོ། །དེ་ལྟར་རིགས་ཀྱི་བུ། ཁོ་བོ་པ་ནི། བྱང་ཆུབ་སེམས་དཔའི་ཡེ་ཤེས་སྣང་བ་ཆོས་ཐམས་ཅད་ཤེས་
པར་བྱ་བའི་བཟོ་མངོན་པར་ཤེས་པ་དང་ལྡན་པ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་འགྲོ་བ་ཐམས་ཅད་ཀྱི་གྲངས་ལ་ཞུགས་པ། ཆོས་ཀྱི་ཚུལ་ཐམས་ཅད་ཀྱི་གྲངས་
ལ་ཞུགས་པ། དུས་གསུམ་གྱི་གྲངས་ལ་ཞུགས་པ། སེམས་ཅན་ཐམས་ཅད་ཀྱི་གྲངས་ལ་ཞུགས་པ། ཆོས་ཀྱི་ཕུང་པོ་ཐམས་ཅད་ཀྱི་གྲངས་ལ་ཞུགས་པ། སངས་རྒྱས་དང༌། བྱང་ཆུབ་
སེམས་དཔའ་ཐམས་ཅད་ཀྱི་གྲངས་ལ་ཞུགས་པ། ཆོས་ཐམས་ཅད་ཀྱི་མིང་གི་འཁོར་ལོ་དབང་བསྒྱུར་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ། སྤྱོད་ཡུལ་སྨོས་པའམ།
ཡུལ་བརྗོད་པའམ། སྟོབས་བསྔགས་པའམ། བསམ་པ་བསྟན་པའམ། ཚོགས་ཡོངས་སུ་བརྗོད་པའམ། སྨོན་ལམ་བཤད་པར་བྱ་བའམ། སྤྱོད་པ་ཡོངས་སུ་བསྟན་པའམ། ཕ་
རོལ་ཏུ་ཕྱིན་པ་ཡོངས་སུ་དག་པ་མངོན་པར་བརྗོད་པའམ། ཡང་དག་པར་བསྒྲུབ་པ་ཡོངས་སུ་དག་པའམ། ཡང་དག་པར་བསྟན་པའམ། ཏིང་ངེ་འཛིན་གྱི་ཁྱད་པར་སྨོས་པའམ། ཡེ་

45-1-203a

ཤེས་སྣང་བ་ཁོད་དུ་ཆུད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་རྒྱ་མཚོ་བརྟན་པ་ཞེས་བྱ་བ་ཡོད་དེ། དེ་ན་
དགེ་བསྙེན་མ་ཕུལ་དུ་བྱུང་བ་ཞེས་བྱ་བ་འདུག་གི། དེའི་གན་དུ་སོང་ལ་ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་
བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་དགེ་བའི་བཤེས་གཉེན་གྱི་ཚིག་ཐོས་ནས་སྤུ་གཡོས་ཏེ། དགའ་བ་ཆེན་པོའི་ཤུགས་སྐྱེས་ནས། རབ་ཏུ་དགའ་བའི་ཡིད་དང་ལྡན་
པར་གྱུར་པ། ངོ་མཚར་གྱི་བསམ་པ་རིན་པོ་ཆེ་རབ་ཏུ་དཀོན་པ་ཐོབ་པ། འགྲོ་བ་མང་པོ་ལ་ཕན་པའི་སེམས་དང༌། བསམ་པས་བྱུང་བ། སངས་རྒྱས་སྐྱེས་པ་གཅིག་ནས་གཅིག་
ཏུ་བརྒྱུད་པར་འགྲོ་བ་ལ་དབང་བསྒྱུར་བ། ཆོས་ཀྱི་དཀྱིལ་འཁོར་རྣམ་པར་དག་པའི་བློ་གྲོས་ལ་རྟེན་པ། ཐམས་ཅད་དུ་རྗེས་སུ་སོང་བའི་རིགས་རྣམ་པར་ཕྱེ་བས་འབྱུང་བ་བསྟན་
པ་ལ་བརྩོན་པ། དུས་གསུམ་གྱི་དབྱིངས་སུ་མ་འདྲེས་པའི་སངས་རྒྱས་གྱི་ཡུལ་དང་ལྡན་པ། བསོད་ནམས་མི་ཟད་པའི་རྒྱ་མཚོ་ལས་བྱུང་བའི་སེམས་དང་ལྡན་པ། ཡེ་ཤེས་ཀྱི་
སྣང་བ་ཆེན་པོ་ལ་དབང་བསྒྱུར་བ་ཁམས་གསུམ་གྱི་ཁྱིམ་དུ་སྡུད་པའི་སྒོ་ཤིན་ཏུ་གཅོད་པ་དེས། ཁྱེའུ་དབང་པོའི་དབང་ཕྱུག་གི་རྐང་པ་གཉིས་ལ་སྤྱི་བོས་ཕྱག་འཚལ་ནས། ཁྱེའུ་

45-1-203b

དབང་པོའི་དབང་ཕྱུག་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། ཁྱེའུ་དབང་པོའི་དབང་ཕྱུག་གི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་
ནོར་བཟང༌། དགེ་བའི་བཤེས་གཉེན་གྱི་གདམས་ངག་གི་སྤྲིན་གྱི་ཆར་ཡོངས་སུ་འཛིན་པ་བྱེད་ཅིང༌། གངས་ཆེན་མཚོ་ལྟར་སྤྲིན་ཆེན་པོའི་ཆར་གྱིས་ངོམས་མི་ཤེས་པ། དགེ་བའི་བཤེས་
གཉེན་གྱི་ཉི་མའི་ཡེ་ཤེས་ཀྱི་འོད་ཟེར་གྱིས། དགེ་བ་ཡོངས་སུ་སྨིན་པར་བྱས་པའི་ས་གཞི་ལས་དབང་པོའི་མྱུ་གུ་འཐོན་ཅིང་སྐྱེས་པ། དགེ་བའི་བཤེས་གཉེན་གྱི་ཟླ་བ་ཉ་ཞིང་རྒྱས་པའི་
གདམས་ངག་གི་འོད་ཟེར་ཀྱི་དྲ་བས། ལུས་དང་སེམས་ཤིན་ཏུ་ཚིམ་པར་བྱས་པ། དཔྱིད་ཀྱི་ཉི་མའི་འོད་ཀྱིས་གདུངས་པའི་རི་དྭགས་ཀྱི་ཚོགས་གསལ་ཞིང་བསིལ་བའི་གངས་ཆུ་ལ་
འཐུང་བར་འདོད་པ་ལྟར་དགེ་བའི་བཤེས་གཉེན་གྱི་གདམས་ངག་གི་ཆུ་ལ་འཐུང་བར་འདོད་པ། བུང་བ་མང་པོ་འཁོར་ཞིང་ལྡིང་བས་རྒྱས་པར་གྱུར་པའི་པད་མོ་དང་ལྡན་པའི་པད་མོའི་
མཚོ་ལྟར་དགེ་བའི་བཤེས་གཉེན་གྱི་གདམས་ངག་གིས། སེམས་ཀྱི་མེ་ཏོག་པུཎྜ་རི་ཀ་ཁ་བྱེ་བ། རིན་པོ་ཆེ་སྣ་ཚོགས་ཀྱིས་ཡོངས་སུ་རྒྱས་པའི་རིན་པོ་ཆེའི་གླིང་ལྟར་དགེ་བའི་
བཤེས་གཉེན་གྱི་གདམས་ངག་རིན་པོ་ཆེ་འཕེལ་བའི་སྣང་བས་སེམས་ཤིན་ཏུ་སྣང་བར་བྱས་པ། འཛམ་བུའི་ཤིང་ཆེན་པོ་མེ་ཏོག་དང་འབྲས་བུའི་ཚོགས་ཆེན་པོ་དང་ལྡན་པ་ལྟར་

45-1-204a

དགེ་བའི་བཤེས་གཉེན་གྱི་གདམས་ངག །བསོད་ནམས་དང་ཡེ་ཤེས་ཀྱི་ཚོགས་སུ་གྱུར་པ་ཕུན་སུམ་ཚོགས་པ་དང་ལྡན་པ། ཀླུའི་དབང་པོ་ཆེན་
པོ་རྩེད་མོ་དམ་པས་རྩེ་བ་ལས་བྱུང་བའི་ནམ་མཁའི་སྤྲིན་ཆེན་པོ་ལྟར་དགེ་བའི་བཤེས་གཉེན་གྱི་གདམས་ངག་ཐོས་པའི་ཚོགས་སུ་གྱུར་པའི་རྣང་ཤིན་ཏུ་ཆེ་བ། སུམ་ཅུ་རྩ་གསུམ་
པའི་འཇིག་རྟེན་གྱིས་བརྒྱན་པའི་སྣ་ཚོགས་ཀྱི་སྤོ་ལྟར་དགེ་བའི་བཤེས་གཉེན་གྱི་གདམས་ངག་ལས་བྱུང་བའི་ཆོས་དྲི་མ་མེད་པ་སྣ་ཚོགས་བརྩེགས་པའི་སྤོར་གྱུར་པ་།སུམ་
ཅུ་རྩ་གསུམ་པའི་ཚོགས་ཀྱི་འཁོར་གྱིས་བསྐོར་བའི་བརྒྱ་བྱིན། ལྷ་མ་ཡིན་གྱི་དབང་པོའི་ཚོགས་རབ་ཏུ་འཇོམས་པ་ལྟར་དགེ་བའི་བཤེས་གཉེན་གྱི་གདམས་ངག་ལས་བྱུང་
བའི་ཡོན་ཏན་དྲི་མ་མེད་པའི་ཚོགས་ཀྱིས་ཡོངས་སུ་བསྐོར་ཅིང་ཟིལ་གྱིས་མི་ནོན་ལ། གཞན་ལ་ཟིལ་གྱིས་གནོན་པ་དེ། མཐར་གྱིས་གྲོང་ཁྱེར་རྒྱ་མཚོ་བརྟན་པ་གང་ན་བ་
དེར་ཕྱིན་ཏེ། དགེ་བསྙེན་མ་ཕུལ་དུ་བྱུང་བ་ཡོངས་སུ་ཚོལ་ཚོལ་བ་ལས། དེ་ལ་སྐྱེ་བོ་མང་པོས་བསྟན་ཏེ། རིགས་ཀྱི་བུ། དགེ་བསྙེན་མ་ཕུལ་དུ་བྱུང་བ་དེ། གྲོང་ཁྱེར་གྱི་དབུས་
ཀྱི་རང་གི་ཁྱིམ་ན་འདུག་གོ་ཞེས་ནས། ཚོང་དཔོན་གྱི་བུ་ནོར་བཟང་དགེ་བསྙེན་མ་ཕུལ་དུ་བྱུང་བའི་གནས་གང་བ་དེར་སོང་སྟེ། ཐལ་མོ་སྦྱར་ནས་སྒོ་ཁང་ན་སྡོད་སྡོད་པ་དང༌།

45-1-204b

དེས་དགེ་བསྙེན་མ་ཕུལ་དུ་བྱུང་བའི་ཁྱིམ་དེ་ཤིན་ཏུ་རྒྱ་ཆེ་ལ་ཡངས་ཤིང་རིན་པོ་ཆེའི་ར་བས་ཡོངས་སུ་བསྐོར་བ། ཕྱོགས་བཞི་ནས་སྒོ་ཤིན་ཏུ་མཛེས་པ་རྣམ་པར་ཕྱེ་བ། རིན་པོ་ཆེ་ཚད་
མེད་གྲངས་མེད་པའི་རྒྱན་གྱིས་བརྒྱན་པ། བསོད་ནམས་ཀྱི་རྣམ་པར་སྨིན་པས་མངོན་པར་གྲུབ་པ་མཐོང་ནས། དེ་ཁྱིམ་དེར་སོང་སྟེ་ཀུན་ཏུ་བལྟས་ན། དགེ་བསྙེན་མ་ཕུལ་དུ་བྱུང་བ།
ན་ཆུང་ཤིན་ཏུ་གཞོན་ལ། ཐོག་མ་དར་ལ་བབ་པ། གཟུགས་མངོན་ཞིང་མཛེས་ལ་བལྟ་ན་སྡུག་པ། ཁ་དོག་དམ་པ་པྲི་ཡ་པ་ཤིན་ཏུ་རྒྱས་པ་དང་ལྡན་པ། སྐྲ་ཕྱེ་མར་བཞག་པ། ལུས་
ལ་རྒྱན་མེད་པ། གོས་དང༌། སྨད་གཡོགས་དཀར་པོ་བགོས་པ། རིན་པོ་ཆེའི་ཁྲི་ལ་འདུག་པ་མཐོང་སྟེ། སངས་རྒྱས་དང༌། བྱང་ཆུབ་སེམས་དཔའ་མ་གཏོགས་པར་དེའི་ལུས་སམ།
སེམས་ཀྱི་དབང་ངམ། གཟི་བརྗིད་དམ། ཁ་དོག་གིས་ཟིལ་གྱིས་མངོན་པའི་སེམས་ཅན་ནི་ཁྱིམ་དེ་ན་གང་ཡང་མེད་དེ། ལྷའམ་མིའང་རུང་སྟེ། སེམས་ཅན་གང་གིས་དགེ་བསྙེན་མ་
ཕུལ་དུ་བྱུང་བ་མཐོང་བར་གྱུར་པ་དེ་དག་ཐམས་ཅད་ཀྱིས་ཀྱང༌། དགེ་བསྙེན་མ་ཕུལ་དུ་བྱུང་བ་ལ་སྟོན་པའི་འདུ་ཤེས་སུ་བསམ་པ་ཞིག །རིན་པོ་ཆེའི་ཁྲི་ལ་འདུག་པ་མཐོང་ངོ༌། །གཞན་
ཡང་ཁྱིམ་དེ་ན། སྟན་ལྷ་རྫས་དང༌། མིའི་རྫས་ལས་ཤིན་ཏུ་འཕགས་པ། བྱང་ཆུབ་སེམས་དཔའི་ལས་ཀྱི་རྣམ་པར་སྨིན་པས་ཡོངས་སུ་གྲུབ་པ་བྱེ་བ་སྟོང་ཕྲག་བཅུ་བཏིང་བ་དང༌།

45-1-205a

མདུན་དུ་ཕྲུ་བ་གཅིག་ཅིག་བཞག་པ་ལས་ཁ་ཟས་དང༌། སྐོམ་གྱི་བག་གམ། གོས་དང༌། རྒྱན་གྱི་ལོངས་སྤྱོད་ཀྱི་བག་གཞན་ཅིའང་མི་སྣང་ངོ༌། །
བུད་མེད་སྟོང་ཕྲག་བཅུ་ཙམ་ཞིག་མདུན་ན་འདུག་པར་མཐོང་ནའང༌། དེ་དག་ཐམས་ཅད་ཀྱང་ལྷའི་བུ་མོའི་ཁ་དོག་དང་ལྡན་པ། ལྷའི་བུ་མོའི་གཟུགས་དང་ལྡན་པ། ལྷའི་བུ་མོའི་ཚུལ་
དང་ལྡན་པ། ལྷའི་བུ་མོའི་སྤྱོད་པ་དང་ལྡན་པ། ལྷའི་བུ་མོའི་ལོངས་སྤྱོད་དང་ལྡན་པ། ལྷའི་བུ་མོའི་ཚུལ་དུ་ཤིས་པ་དང་ལྡན་པ། ལྷ་རྫས་ཀྱི་གོས་ཡིད་བཞིན་དུ་གྱོན་པ། ལྷ་རྫས་ཀྱི་ལྷབ་ལྷུབ་ཀྱིས་
ཤིན་ཏུ་ཀླུབས་པ། ལྷའི་བུ་མོའི་སྐད་ལྟ་བུའི་དབྱངས་སྙན་པ་དང་ལྡན་པ། ལྷའི་བུ་མོའི་ཆུ་ཞེང་མཛེས་པ་དང་ལྡན་པ་ཤ་སྟག་སྟེ། དེའི་འཁོར་གྱི་བུད་མེད་ཀྱང༌། ངེས་ཅི་
བསྒོ་བ་བཞིན་དུ་བྱེད་ཅིང་མདུན་ན་འཁོད་དོ། །རིམ་གྲོ་བྱེད་དོ། །བཀུར་སྟི་བྱེད་དོ། །གདོང་དུ་ལྟའོ། །ཅི་བསྒོ་བ་ཉན་ཅིང་གནས་སོ། །རྗེ་སར་འཁོད་དོ། །ཡོངས་སུ་ལྟའོ། །རྣམ་པར་
ལྟའོ༑ ༑འདུད་དོ། །རབ་ཏུ་འདུད་དོ། །ཕྱག་འཚལ་ལོ། །དེ་དག་གི་ལུས་ལས་སྤོས་ཀྱི་ངད་ལྡང་པས་ནི། གྲོང་ཁྱེར་དེའི་འཁོར་ཐམས་ཅད་དུ་དྲི་ཞིམ་པོས་ཁྱབ་པར་འདུག་སྟེ། སེམས་
ཅན་གང་གིས་དྲི་དེ་ཚོར་བར་འགྱུར་བ་དེ་དག་ཐམས་ཅད་ཀྱང་གནོད་སེམས་མེད་པའི་སེམས་དང༌། ཤར་གཉེར་མེད་པའི་སེམས་དང༌། འཚེ་བ་མེད་པའི་སེམས་དང༌། ཕྲག་དོག་

45-1-205b

དང་༑ འཇུངས་པ་དང་བྲལ་བའི་སེམས་དང༌། སྒྱུ་དང་གཡོ་མེད་པའི་སེམས་དང༌། ཆགས་པ་དང༌། ཁོང་ཁྲོ་བ་མེད་པའི་སེམས་དང༌། ཞུམ་བ་དང༌། གཟེངས་མཐོ་བ་མེད་པའི་སེམས་
དང་༑ བྱམས་པའི་སེམས་དང༌། ཕན་པའི་སེམས་དང༌། སྡོམ་པ་ལ་གནས་པའི་སེམས་དང༌། གཞན་གྱིས་ཡོངས་སུ་བཟུང་བ་ལ་རེ་བ་མེད་པའི་སེམས་སུ་གྱུར་ཏེ། གང་གིས་དེ་དག་
གི་སྐད་ཐོས་པ་དེ་དག་ཐམས་ཅད་ཀྱང་དགའ་བ་དང༌། མོས་པ་དང༌། དུལ་བའི་སེམས་དང་ལྡན་པར་འགྱུར་རོ། །གང་གིས་དེ་དག་མཐོང་བར་གྱུར་པ་དེ་དག་ཀྱང་འདོད་ཆགས་དང་
བྲལ་བ་ཙམ་དུ་རང་རང་གིས་ཤེས་པར་འགྱུར་རོ། །དེ་ལྟར་མཐོང་ནས། ཚོང་དཔོན་གྱི་བུ་ནོར་བཟང་གིས། དགེ་བསྙེན་མ་ཕུལ་དུ་བྱུང་བའི་རྐང་པ་གཉིས་ལ་སྤྱི་བོས་ཕྱག་འཚལ་
ཏེ༑ དགེ་བསྙེན་མ་ཕུལ་དུ་བྱུང་བ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། མདུན་དུ་འདུག་སྟེ་ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་མ། བདག་
གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་
ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང་རྗེས་སུ་བསྟན་པ་མཛད་དོ། །ཞེས་བདག་གིས་ཐོས་ན། འཕགས་མ། ཇི་ལྟར་

45-1-206a

བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ། སྨྲས་པ།
རིགས་ཀྱི་བུ། ཁོ་མོ་ནི། བྱང་ཆུབ་སེམས་དཔའི་རྣམ་པར་ཐར་པ་བསོད་ནམས་ཀྱི་མཛོད་མི་ཟད་པའི་རྒྱན་ཅེས་བྱ་བ་ཐོབ་སྟེ། རིགས་ཀྱི་བུ། ཁོ་མོ་ནི་ཕྲུ་བ་གཅིག་པོ་འདི་ལས་མོས་
པ་སྣ་ཚོགས་ཅན་རྣམས། ཁ་ཟས་ཅི་ལ་དགའ་བ་བཞིན་དུ་ཚོད་མ་སྣ་ཚོགས་དང༌། རོ་སྣ་ཚོགས་དང༌། ཁ་དོག་སྣ་ཚོགས་དང༌། དྲི་སྣ་ཚོགས་ཀྱིས་ཚིམ་པར་བྱེད་དེ། རིགས་ཀྱི་
བུ༑ དེ་ལྟར་ཁོ་མོ་ནི་ཕྲུ་བ་གཅིག་པོ་འདི་ལས་ཅི་ལ་དགའ་བའི་ཁ་ཟས་ཀྱིས་སེམས་ཅན་བརྒྱའང་ཡོངས་སུ་ཚིམ་པར་བྱེད་དོ། །སེམས་ཅན་སྟོང་དང༌། སེམས་ཅན་བརྒྱ་ཕྲག་
སྟོང་དང༌། སེམས་ཅན་བྱེ་བ་དང༌། སེམས་ཅན་བྱེ་བ་ཕྲག་བརྒྱ་དང༌། སེམས་ཅན་བྱེ་བ་ཕྲག་སྟོང་དང༌། སེམས་ཅན་བྱེ་བ་བརྒྱ་ཕྲག་སྟོང་དང༌། སེམས་ཅན་བྱེ་བ་ཁྲག་ཁྲིག་བརྒྱ་ཕྲག་
སྟོང་ནས། སེམས་ཅན་བརྗོད་དུ་མེད་པའི་ཡང་བརྗོད་དུ་མེད་པ། མོས་པ་སྣ་ཚོགས་ཅན་རྣམས་ཀྱང༌། ཅི་ལ་དགའ་བའི་ཁ་ཟས་ཀྱིས་ཡོངས་སུ་ཚིམ་པར་བྱེད་དོ། །ཡོངས་སུ་
སྟོབ་པར་བྱེད་དོ། །ཡོངས་སུ་དགའ་བར་བྱེད་དོ། །ཡོངས་སུ་མགུ་བར་བྱེད་དོ། །ཡོངས་སུ་སྤྲོ་བར་བྱེད་དོ། །ཤིན་ཏུ་ཚིམ་པར་བྱེད་དོ། །ཡིད་བདེ་བར་བྱེད་དོ། །འོན་ཀྱང་ཕྲུ་བ་

45-1-206b

འདི་ལས་འགོད་པར་འགྱུར་བ་མེད་དེ། འགྲིབ་པ་མེད་དོ། །དམའ་བར་མི་འགྱུར་རོ། །ཟད་པར་མི་འགྱུར་རོ། །འབྲི་བར་མི་འགྱུར་རོ། །ས་མཚམས་ཡོད་པར་མི་འགྱུར་རོ། །མཐར་
ཐུག་པར་མི་འགྱུར་རོ། །མུར་ཐུག་པར་མི་འགྱུར་རོ། །རིགས་ཀྱི་བུ། གཞུང་དེ་དང་འདྲ་བར་སེམས་ཅན་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་དང༌། དེ་བཞིན་དུ་གླིང་བཞི་པའི་འཇིག་
རྟེན་གྱི་ཁམས་གྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ནས། སེམས་ཅན་མོས་པ་སྣ་ཚོགས་ཅན། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་
ཤིན་ཏུ་ཕྲ་བ་སྙེད་ཅིག་འོངས་ཀྱང་ཅི་ལ་དགའ་བའི་ཁ་ཟས་ཚོད་མ་སྣ་ཚོགས་དང༌། རོ་སྣ་ཚོགས་དང༌། ཁ་དོག་སྣ་ཚོགས་དང༌། དྲི་སྣ་ཚོགས་ཀྱིས་ཡོངས་སུ་ཚིམ་པར་བྱེད་དོ། །ཡོངས་
སུ་དགའ་བར་བྱེད་དོ། །ཉམས་བདེ་བར་བྱེད་དོ། །ཤིན་ཏུ་ཚིམ་པར་བྱེད་དོ། །ཡིད་ཤིན་ཏུ་བདེ་བར་བྱེད་དོ། །འོན་ཀྱང་ཕྲུ་བ་འདི་ལས་འགོད་པར་འགྱུར་བ་མེད་དེ། འགྲིབ་པ་མེད་
དོ༑ ༑དམའ་བར་མི་འགྱུར་རོ། །ཟད་པར་མི་འགྱུར་རོ། །ས་མཚམས་ཡོད་པར་མི་འགྱུར་རོ། །མཐར་ཐུག་པར་མི་འགྱུར་རོ། །མུར་ཐུག་པར་མི་འགྱུར་རོ། །རིགས་ཀྱི་བུ། གལ་ཏེ་ཕྱོགས་

45-1-207a

བཅུའི་འཇིག་རྟེན་གྱི་ཁམས་ཐམས་ཅད་དུ་གཏོགས་པའི་སེམས་ཅན་མོས་པ་སྣ་ཚོགས་ཅན་དང༌། བསམ་པ་སྣ་ཚོགས་ཅན་ཐམས་ཅད་འོང་བར་གྱུར་
ན་ཡང༌། དེ་དག་ཐམས་ཅད་ཅི་ལ་དགའ་བའི་ཁ་ཟས་ཀྱིས་ཡོངས་སུ་ཚིམ་པར་བྱེད་པ་ནས་ཡིད་བདེ་བར་བྱ་བའི་བར་དུ་བྱེད་དོ། །ཁ་ཟས་སྣ་ཚོགས་ཀྱིས་ཇི་ལྟ་བ་དེ་བཞིན་དུ་བཏུང་
པ་རྣམ་པ་སྣ་ཚོགས་དང༌། རོ་རྣམ་པ་སྣ་ཚོགས་དང༌། སྟན་སྣ་ཚོགས་དང༌། མལ་ཆ་སྣ་ཚོགས་དང༌། བཞོན་པ་སྣ་ཚོགས་དང༌། གོས་སྣ་ཚོགས་དང༌། མེ་ཏོག་སྣ་ཚོགས་དང༌།
ཕྲེང་བ་སྣ་ཚོགས་དང༌། སྤོས་སྣ་ཚོགས་དང༌། བདུག་སྤོས་སྣ་ཚོགས་དང༌། བྱུག་པ་སྣ་ཚོགས་དང༌། ཕྱེ་མ་སྣ་ཚོགས་དང༌། རིན་པོ་ཆེ་སྣ་ཚོགས་དང༌། རྒྱན་སྣ་ཚོགས་དང༌།
རིན་པོ་ཆེའི་ཤིང་རྟ་སྣ་ཚོགས་དང༌། གདུགས་སྣ་ཚོགས་དང༌། རྒྱལ་མཚན་སྣ་ཚོགས་དང༌། ལྷའི་བ་དན་སྣ་ཚོགས་དང༌། ཡོ་བྱད་ཀྱི་ཡུལ་རྣམ་པ་སྣ་ཚོགས་ཀྱིས་ཡོངས་སུ་
ཚིམ་པར་བྱེད་པ་ནས། ཡིད་དགའ་བར་འགྱུར་བའི་བར་དུ་བྱེད་དོ། །རིགས་ཀྱི་བུ། གཞན་ཡང་ཤར་ཕྱོགས་ཀྱི་འཇིག་རྟེན་གྱི་ཁམས་གཅིག་ན་ཉན་ཐོས་དང༌། རང་སངས་
རྒྱས་སྐུའི་ཐ་མ་འཛིན་པ་གང་ཇི་སྙེད་གཅིག་བཞུགས་པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་ལས་གསོལ་ཅིང༌། ཉན་ཐོས་དང༌། རང་སངས་རྒྱས་ཀྱི་བྱང་ཆུབ་ཀྱི་འབྲས་བུ་

45-1-207b

བརྙེས་པར་མཛད་དོ། །ཤར་ཕྱོགས་ཀྱི་འཇིག་རྟེན་གྱི་ཁམས་གཅིག་ན་ཇི་ལྟ་བ་དེ་བཞིན་དུ་འཇིག་རྟེན་གྱི་ཁམས་བརྒྱ་དང༌། འཇིག་རྟེན་གྱི་ཁམས་སྟོང་དང༌། འཇིག་རྟེན་གྱི་ཁམས་
བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་དང༌། འཇིག་རྟེན་གྱི་ཁམས་བྱེ་བ་ཕྲག་བརྒྱ་དང༌། འཇིག་རྟེན་གྱི་ཁམས་བྱེ་བ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་བརྒྱ་ཕྲག་
སྟོང་དང༌། འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་ཕྲག་སྟོང་དང༌། འཇིག་རྟེན་ཁམས་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་དང༌། གླིང་བཞི་པའི་འཇིག་རྟེན་གྱི་ཁམས་ཀྱི་
རྡུལ་ཤིན་ཏུ་ཕྲ་བ་སྙེད་དང༌། སྟོང་གི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གསུམ་གྱི་སྟོང་
ཆེན་པོའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ནས། དེ་བཞིན་དུ་ཤར་ཕྱོགས་ཀྱི་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་
འཇིག་རྟེན་གྱི་ཁམས་ན། ཉན་ཐོས་དང༌། རང་སངས་རྒྱས་སྐུའི་ཐ་མ་འཛིན་པ་ཇི་སྙེད་ཅིག་བཞུགས་པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་ལས་གསོལ་ཅིང༌། ཉན་ཐོས་
དང་༑ རང་སངས་རྒྱས་ཀྱི་འབྲས་བུ་བརྙེས་པར་མཛད་དོ། །ཤར་ཕྱོགས་ན་བཞུགས་པ་ཇི་ལྟ་བ་དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་

45-1-208a

མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང༌། སྟེང་གི་ཕྱོགས་ན་ཇི་སྙེད་
ཅིག་བཞུགས་པ་དེ་དག་ཐམས་ཅད་ཀྱང་དེ་བཞིན་ནོ། །རིགས་ཀྱི་བུ། ཤར་ཕྱོགས་ཀྱི་འཇིག་རྟེན་གྱི་ཁམས་གཅིག་ཏུ་སྐུ་ཚེ་གཅིག་གིས་ཐོགས་པའི་བྱང་ཆུབ་སེམས་དཔའ་ཇི་སྙེད་ཅིག་
བཞུགས་པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་ལས་གསོལ་ཅིང༌། སྙིང་པོ་བྱང་ཆུབ་ཏུ་བཞུགས་ནས། བདུད་སྡེ་དང་བཅས་པ་ཕམ་པར་མཛད་དེ། བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་མངོན་པར་འཚང་རྒྱའོ། །ཤར་ཕྱོགས་ཀྱི་འཇིག་རྟེན་གྱི་ཁམས་གཅིག་ན་བཞུགས་པ་ཇི་ལྟ་བ་དེ་བཞིན་དུ། འཇིག་རྟེན་གྱི་ཁམས་བརྒྱ་དང༌། འཇིག་རྟེན་གྱི་ཁམས་
སྟོང་དང༌། འཇིག་རྟེན་གྱི་ཁམས་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་དང༌། འཇིག་རྟེན་གྱི་ཁམས་བྱེ་བ་བརྒྱ་དང༌། འཇིག་རྟེན་གྱི་ཁམས་བྱེ་བ་སྟོང་དང༌། འཇིག་རྟེན་གྱི་
ཁམས་བྱེ་བ་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་དང༌། གླིང་བཞི་པའི་
འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་པ་སྙེད་དང༌། སྟོང་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་

45-1-208b

སྙེད་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ནས། ཤར་ཕྱོགས་ཀྱི་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་
ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་ན། བྱང་ཆུབ་སེམས་དཔའ་སྐུ་ཚེ་གཅིག་གིས་ཐོགས་པ་ཇི་སྙེད་ཅིག་བཞུགས་པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་ལས་གསོལ་ཅིང་སྙིང་པོ་
བྱང་ཆུབ་ལ་བཞུགས་ནས། བདུད་སྡེ་དང་བཅས་པ་ཕམ་པར་མཛད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །ཤར་ཕྱོགས་ན་བཞུགས་པ་ཇི་
ལྟ་བ་དེ་བཞིན་དུ། ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌། བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌།
ནུབ་བྱང་གི་ཕྱོགས་མཚམས་དང༌། འོག་གི་ཕྱོགས་དང༌། སྟེང་གི་ཕྱོགས་ཀྱི་འཇིག་རྟེན་གྱི་ཁམས་གཅིག་ན། བྱང་ཆུབ་སེམས་དཔའ་སྐུ་ཚེ་གཅིག་གིས་ཐོགས་པ་ཇི་སྙེད་ཅིག་བཞུགས་
པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་ལས་གསོལ་ཅིང་སྙིང་པོ་བྱང་ཆུབ་ཏུ་བཞུགས་ཏེ། བདུད་སྡེ་དང་བཅས་པ་རབ་ཏུ་ཕམ་པར་མཛད་ནས། བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་མངོན་པར་འཚང་རྒྱའོ། །ཤར་ཕྱོགས་ཀྱི་འཇིག་རྟེན་གྱི་ཁམས་གཅིག་ན་བཞུགས་པ་ཇི་ལྟ་བ་དེ་བཞིན་དུ། འཇིག་རྟེན་གྱི་ཁམས་བརྒྱ་དང༌། འཇིག་རྟེན་གྱི་ཁམས་སྟོང་

45-1-209a

དང་༑ འཇིག་རྟེན་གྱི་ཁམས་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་དང༌། འཇིག་རྟེན་གྱི་ཁམས་བྱེ་བ་བརྒྱ་དང༌། འཇིག་རྟེན་གྱི་ཁམས་བྱེ་བ་སྟོང་
དང་༑ འཇིག་རྟེན་གྱི་ཁམས་བྱེ་བ་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་བྱེ་བ་ཁྲག་ཁྲིག་བརྒྱ་ཕྲག་སྟོང་དང༌། འཇིག་རྟེན་གྱི་ཁམས་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་དང༌། གླིང་
བཞི་པའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་དང༌། སྟོང་གཉིས་ཀྱི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་
བ་སྙེད་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་རྡུལ་ཤིན་ཏུ་ཕྲ་བ་སྙེད་ནས། རིགས་ཀྱི་བུ། སྟེང་གི་ཕྱོགས་ཀྱི་འཇིག་རྟེན་གྱི་ཁམས་སངས་རྒྱས་ཀྱི་ཞིང་བརྗོད་དུ་
མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ན། བྱང་ཆུབ་སེམས་དཔའ་སྐུ་ཚེ་གཅིག་གིས་ཐོགས་པ་ཇི་སྙེད་ཅིག་བཞུགས་པ་དེ་དག་ཐམས་ཅད་ཀྱང༌། ཁོ་མོའི་ཁ་ཟས་
ལས་གསོལ་ཅིང་སྙིང་པོ་བྱང་ཆུབ་ཏུ་བཞུགས་ནས། བདུད་སྡེ་དང་བཅས་པ་ཕམ་པར་མཛད་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱའོ། །
རིགས་ཀྱི་བུ་ཁྱོད་ཀྱིས་ཁོ་མོའི་འཁོར་བུད་མེད་སྟོང་ཕྲག་བཅུ་པོ་འདི་དག་མཐོང་ངམ། སྨྲས་པ། འཕགས་མ། བདག་གིས་མཐོང་ངོ༌། །སྨྲས་པ། རིགས་ཀྱི་བུ། བུད་མེད་འདི་

45-1-209b

དག་ལ་སོགས་པ་བརྒྱ་སྟོང་གྲངས་མེད་པ་ཕྲག་བཅུ་ཁོ་མོ་དང་སྐལ་པ་མཉམ་པར་སྤྱོད་པ། སྨོན་ལམ་གཅིག་པ། དགེ་བའི་རྩ་བ་གཅིག་པ། འབྱུང་བའི་རྒྱན་གཅིག་པ། མོས་པའི་ལམ་རྣམ་པར་
དག་པ་གཅིག་པ། ཁོ་མོ་དང་སྐལ་པ་མཉམ་པར་དྲན་པ་རྣམ་པར་དག་པ། སྐལ་པ་མཉམ་པར་བློ་རྣམ་པར་དག་པ། སྐལ་པ་མཉམ་པར་བློ་ཚད་མེད་པར་གྱུར་པ། སྐལ་པ་མཉམ་པར་
དབང་པོ་རབ་ཏུ་ཐོབ་པ། སྐལ་པ་མཉམ་པར་སེམས་ཀྱིས་རྒྱས་པར་འགེངས་པ། སྐལ་པ་མཉམ་པར་སྤྱོད་ཡུལ་གྱི་ཡུལ་དང་ལྡན་པ། སྐལ་པ་མཉམ་པར་ཆོས་ཀྱི་ཚུལ་ལ་ཞུགས་པ།
སྐལ་པ་མཉམ་པར་དོན་ངེས་པར་རྟོགས་པ། སྐལ་པ་མཉམ་པར་ཆོས་ཀྱི་དོན་སྟོན་པ། སྐལ་པ་མཉམ་པར་གཟུགས་རྣམ་པར་དག་པ། སྐལ་པ་མཉམ་པར་སྟོབས་ཚད་མེད་པ། སྐལ་
པ་མཉམ་པར་བརྟན་པ་གཞན་གྱིས་མི་ཐུབ་པ། སྐལ་པ་མཉམ་པར་ཆོས་ཀྱི་སྒྲ་སྒྲོགས་པ། སྐལ་པ་མཉམ་པར་དབྱངས་རྣམ་པར་དག་པ། ཚད་མེད་པའི་ཡོན་ཏན་བརྗོད་དུ་ཡོད་པས་
རྣམ་པར་སྤྱོད་པ་ཐམས་ཅད་ལ་སྐལ་པ་མཉམ་པར་ཡོན་ཏན་རྣམ་པར་དག་པ། ལས་ཀྱི་རྣམ་པར་སྨིན་པ་ལ་ཁ་ན་མ་ཐོ་བ་མེད་ཅིང༌། རྣམ་པར་དག་པས་བསྐལ་པ་མཉམ་པར་ལས་
ཀྱི་རྣམ་པར་སྨིན་པ་རྣམ་པར་དག་པ། འགྲོ་བ་ཐམས་ཅད་ཡོངས་སུ་སྐྱོབ་པ། སྐལ་པ་མཉམ་པར་བྱམས་པ་ཆེན་པོས་རྒྱས་པར་འགེངས་པ། འགྲོ་བ་ཐམས་ཅད་ཡོངས་སུ་སྨིན་པར་བྱེད་

45-1-210a

པས་མི་སྐྱོ་བའི་ཕྱིར། སྐལ་པ་མཉམ་པར་སྙིང་རྗེ་ཆེན་པོས་རྒྱས་པར་འགེངས་པ། བསམ་པ་ཇི་ལྟ་བ་བཞིན་དུ་སེམས་ཅན་ཐམས་ཅད་ཚིམ་པར་བྱེད་
པའི་ལུས་ཡོངས་སུ་སྟོན་པས་སྐལ་པ་མཉམ་པར་ལུས་ཀྱི་ལས་རྣམ་པར་དག་པ། ཆོས་ཀྱི་དབྱིངས་ཀྱི་ངེས་པའི་ཚིག་ཐ་སྙད་ལ་སྐལ་པ་མཉམ་པར་ངག་གི་ལས་རྣམ་པར་དག་པ།
སངས་རྒྱས་ཐམས་ཅད་ཀྱི་འཁོར་གྱི་དཀྱིལ་འཁོར་དུ་སྐལ་པ་མཉམ་པར་འདོད་པ། སངས་རྒྱས་ལ་མཆོད་ཅིང་རིམ་གྲོར་བྱ་བའི་ཕྱིར་སངས་རྒྱས་ཀྱི་ཞིང་ཐམས་ཅད་དུ་སྐལ་པ་མཉམ་
པར་རྒྱུ་བ། ཆོས་ཐམས་ཅད་ཀྱི་ཚུལ་ཁོང་དུ་ཆུད་པར་བྱ་བ་ལ་སྐལ་པ་མཉམ་པར་མངོན་སུམ་དུ་གྱུར་པའི་ཡེ་ཤེས་དང་ལྡན་པ། བྱང་ཆུབ་སེམས་དཔའི་ས་ཐམས་ཅད་ཐོབ་པར་བྱ་བ་
ལ་སྐལ་པ་མཉམ་པར་སྤྱོད་པ་རྣམ་པར་དག་པ་ཤ་སྟག་ཅིག་ཀྱང་ཡོད་དེ། རིགས་ཀྱི་བུ། བུད་མེད་སྟོང་ཕྲག་བཅུ་པོ་འདི་དག་ཀྱང་སྐད་ཅིག་གཅིག་ཏུ་འདི་ལྟ་སྟེ། བྱང་ཆུབ་སེམས་
དཔའ་སྐུ་ཚེ་གཅིག་གིས་ཐོགས་པ་རྣམས་ལ་ཞལ་ཟས་ཡོངས་སུ་དབུལ་བའི་ཕྱིར། ཕྱོགས་བཅུ་རྒྱས་པར་འདོང་ངོ༌། །ཕྲུ་བ་འདི་ཉིད་ནས་ཁ་ཟས་བླངས་ཤིང་སྲིད་པ་ཐ་མ་པ་
དང་༑ ཉན་ཐོས་དང༌། རང་སངས་རྒྱས་ཀྱི་ཐེག་པ་པ་རྣམས་ལ་བསོད་སྙོམས་དབུལ་བའི་ཕྱིར་ཕྱོགས་བཅུར་རྒྱས་པར་འདོང་ངོ༌། །ཕྲུ་བ་འདི་ཉིད་ནས་ཁ་ཟས་བླངས་ཤིང་ཕྱོགས་

45-1-210b

བཅུ་རྒྱས་པར་བཀང་སྟེ། ཡི་དྭགས་ཀྱི་ཚོགས་ཐམས་ཅད་ཁ་ཟས་ཀྱིས་ཡོངས་སུ་ཚིམ་པར་བྱེད་དོ། །རིགས་ཀྱི་བུ། དེ་ལྟར་ཁོ་མོ་ནི་ཕྲུ་བ་འདི་ཉིད་ནས་ལྷ་རྣམས་ནི་ལྷའི་ཁ་ཟས་ཀྱིས་ཡོངས་
སུ་ཚིམ་པར་བྱེད་དོ། །ཀླུ་རྣམས་ནི་ཀླུའི་ཁ་ཟས་ཀྱིས། གནོད་སྦྱིན་རྣམས་ནི་གནོད་སྦྱིན་གྱི་ཁ་ཟས་ཀྱིས། དྲི་ཟ་རྣམས་ནི་དྲི་ཟའི་ཁ་ཟས་ཀྱིས། ལྷ་མ་ཡིན་རྣམས་ནི་ལྷ་མ་ཡིན་གྱི་ཁ་ཟས་
ཀྱིས༑ ནམ་མཁའ་ལྡིང་རྣམས་ནི་ནམ་མཁའ་ལྡིང་གི་ཁ་ཟས་ཀྱིས། མིའམ་ཅི་རྣམས་ནི་མིའམ་ཅིའི་ཁ་ཟས་ཀྱིས། ལྟོ་འཕྱེ་ཆེན་པོ་རྣམས་ནི་ལྟོ་འཕྱེ་ཆེན་པོའི་ཁ་ཟས་ཀྱིས། མི་
རྣམས་ནི་མིའི་ཁ་ཟས་ཀྱིས། མི་མ་ཡིན་པ་རྣམས་ནི་མི་མ་ཡིན་པའི་ཁ་ཟས་ཀྱིས་ཡོངས་སུ་ཚིམ་པར་བྱེད་དོ། །རིགས་ཀྱི་བུ། ཡུད་ཙམ་ཞིག་སྡོད་དང༌། དེའུ་རེ་མངོན་དུ་འགྱུར་རོ། །
དགེ་བསྙེན་མ་ཕུལ་དུ་བྱུང་བ་དེས་ཚིག་དེ་བརྗོད་མ་ཐག་ཏུ་དེའི་མོད་ལ་འདི་ལྟ་སྟེ། དགེ་བསྙེན་མ་ཕུལ་དུ་བྱུང་བས་སྔོན་གྱི་སྨོན་ལམ་གྱིས་པོས་པས། སེམས་ཅན་གྲངས་མེད་པ་ཞིག་ཤར་
ཕྱོགས་ཀྱི་སྒོ་ནས་ནང་དུ་འོངས་པར་གྱུར་ཏོ། །དེ་བཞིན་དུ་འདི་ལྟ་སྟེ། དགེ་བསྙེན་མ་ཕུལ་དུ་བྱུང་བའི་སྔོན་གྱི་སྨོན་ལམ་གྱིས་བོས་པས། སེམས་ཅན་གྲངས་མེད་པ་ཞིག་ལྷོ་ཕྱོགས་དང༌། ནུབ་
ཕྱོགས་དང༌། བྱང་ཕྱོགས་ཀྱི་སྒོ་ནས་ནང་དུ་འོངས་པར་གྱུར་ཏེ། དེ་ལྟར་འོངས་པ་དེ་དག་དགེ་བསྙེན་མ་ཕུལ་དུ་བྱུང་བས། སྟན་དེ་དག་ལ་བཀོད་དེ། སོ་སོ་ནས་ཅི་དགའ་བའི་ཁ་

45-1-211a

ཟས་ཚོད་མ་སྣ་ཚོགས་དང༌། རོ་སྣ་ཚོགས་དང༌། ཁ་དོག་སྣ་ཚོགས་དང༌། དྲི་སྣ་ཚོགས་དང་ལྡན་པས་ཡོངས་སུ་ཚིམ་པར་བྱས་སོ། །ཡོངས་སུ་བསྟབས་པར་བྱས་སོ།།
ཡོངས་སུ་དགའ་བར་བྱས་སོ། །ཡོངས་སུ་མགུ་བར་བྱས་སོ། །ཡོངས་སུ་སྤྲོ་བར་བྱས་སོ། །ཤིན་ཏུ་ཚིམ་པར་བྱས་སོ། །ཡིད་བདེ་བར་བྱས་སོ། །ཁ་ཟས་སྣ་ཚོགས་ཀྱིས་ཇི་ལྟ་བ་དེ་བཞིན་དུ་
བཏུང་བ་རྣམ་པ་སྣ་ཚོགས་དང༌། རོ་རྣམ་པ་སྣ་ཚོགས་དང༌། སྟན་སྣ་ཚོགས་དང༌། མལ་ཆ་སྣ་ཚོགས་དང༌། བཞོན་པ་སྣ་ཚོགས་དང༌། གོས་སྣ་ཚོགས་དང༌། མེ་ཏོག་སྣ་ཚོགས་དང༌། ཕྲེང་
བ་སྣ་ཚོགས་དང༌། སྤོས་སྣ་ཚོགས་དང༌། བདུག་སྤོས་སྣ་ཚོགས་དང༌། བྱུག་པ་སྣ་ཚོགས་དང༌། ཕྱེ་མ་སྣ་ཚོགས་དང༌། རིན་པོ་ཆེ་སྣ་ཚོགས་དང༌། རྒྱན་སྣ་ཚོགས་དང༌། རིན་པོ་ཆེའི་ཤིང་
རྟ་སྣ་ཚོགས་དང༌། གདུགས་སྣ་ཚོགས་དང༌། རྒྱལ་མཚན་སྣ་ཚོགས་དང༌། ལྷའི་བ་དན་སྣ་ཚོགས་དང༌། ཡོ་བྱད་ཀྱི་ཡུལ་རྣམ་པ་སྣ་ཚོགས་ཀྱིས་ཡོངས་སུ་ཚིམ་པར་བྱས་པ་ནས། ཡིད་
དགའ་བར་འགྱུར་བའི་བར་དུ་བྱས་སོ། །ལྷ་རྣམས་ནི་ལྷའི་ཁ་ཟས་ཀྱིས་ཡོངས་སུ་ཚིམ་པར་བྱས་སོ། །ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌།
མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་རྣམས་ཀྱང༌། མི་མ་ཡིན་པའི་ཁ་ཟས་ཀྱིས་ཡོངས་སུ་ཚིམ་པར་བྱས་པ་ནས། ཡིད་བདེ་བར་འགྱུར་བའི་བར་དུ་བྱས་སོ། །འོན་

45-1-211b

ཀྱང་ཕྲུ་བ་དེ་ལས་གོད་པར་གྱུར་པ་མེད། འགྲིབ་པ་མེད། དམས་པ་མེད། ཟད་པར་གྱུར་པ་མེད། ས་མཚམས་སུ་གྱུར་པ་མེད། མཐར་ཐུག་པ་མེད། མུར་ཐུག་པ་མེད་དོ། །དེ་ནས་དགེ་བསྙེན་
མ་ཕུལ་དུ་བྱུང་བ་དེས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་མོས་ནི། བྱང་ཆུབ་སེམས་དཔའི་རྣམ་པར་ཐར་པ་བསོད་ནམས་ཀྱི་མཛོད་མི་ཟད་པའི་རྒྱན་
ཅེས་བྱ་བ་འདི་ཤེས་པར་ཟད་ན། བྱང་ཆུབ་སེམས་དཔའ་བསོད་ནམས་ཆེན་པོའི་རྒྱ་མཚོ་མི་ཟད་པས། མི་ཟད་པའི་བསོད་ནམས་དང་ལྡན་པ། བསོད་ནམས་ཀྱི་ཚོགས་རྒྱ་ཆེན་པོ་ཤིན་ཏུ་
བསགས་པས་ནམ་མཁའ་ལྟ་བུར་གྱུར་པ། འགྲོ་བ་ཐམས་ཅད་ཀྱི་སྨོན་ལམ་ཡོངས་སུ་རྫོགས་པར་བྱེད་པས། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོ་ལྟ་བུ། འགྲོ་བ་ཐམས་ཅད་ཀྱི་དགེ་
བའི་རྩ་བ་ཡོངས་སུ་བསྲུང་བས། བསོད་ནམས་ཆེན་པོའི་ཁོར་ཡུག་དང་ལྡན་པ། འགྲོ་བ་ཐམས་ཅད་དུ་རིན་པོ་ཆེ་སྙིམ་པ་ནས་ཆར་ལྟར་འཐོར་བས། བསོད་ནམས་ཆེན་པོའི་སྤྲིན་དུ་གྱུར་པ་
ཆོས་ཀྱི་གྲོང་ཁྱེར་གྱི་སྒོ་འབྱེད་པས། བསོད་ནམས་ཆེན་པོའི་མཛོད་ལ་མངོན་སུམ་དུ་ལྟ་བ། འགྲོ་བ་ཐམས་ཅད་ཀྱི་ཕོངས་པའི་མུན་པ་སེལ་བས། བསོད་ནམས་ཆེན་པོའི་སྒྲོན་མར་གྱུར་པ་དེ་
དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་འབྱུང་བ་ཆེན་པོ་ཞེས་བྱ་བ་ཡོད་དེ། དེ་ན་ཁྱིམ་བདག་མཁས་

45-1-212a

བ་ཞེས་བྱ་བ་འདུག་གི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་
དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་དགེ་བསྙེན་མ་ཕུལ་དུ་བྱུང་བའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དགེ་བསྙེན་མ་ཕུལ་དུ་བྱུང་བ་ལ་ལན་བརྒྱ་སྟོང་དུ་མར་
གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། དགེ་བསྙེན་མ་ཕུལ་དུ་བྱུང་བའི་དྲུང་ནས་བལྟ་བས་མི་ངོམས་བཞིན་དུ་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌།
བསོད་ནམས་ཀྱི་མཛོད་མི་ཟད་པའི་རྒྱན་གྱི་རྣམ་པར་ཐར་པའི་སྣང་བ་རབ་ཏུ་ཐོབ་པ་དེ། བསོད་ནམས་རྒྱ་མཚོ་དེ་ལ་ནི་རྗེས་སུ་སེམས། བསོད་ནམས་ཀྱི་ནམ་མཁའ་
དེ་ལ་ནི་ཀུན་ཏུ་ལྟ། བསོད་ནམས་ཀྱི་ཕུང་པོ་དེ་ནི་ཡོངས་སུ་འཛིན། བསོད་ནམས་ཀྱི་རི་བོ་དེ་ལ་ནི་མངོན་པར་འཛེག །བསོད་ནམས་ཀྱི་ཚོགས་དེ་ནི་ཡང་དག་པར་སྡུད། བསོད་
ནམས་ཀྱི་ཆུ་བོ་དེ་ལ་ནི་ཡོངས་སུ་འབོག །བསོད་ནམས་ཀྱི་མུ་སྟེགས་དེ་ལ་ནི་རབ་ཏུ་འབབ། བསོད་ནམས་ཀྱི་དཀྱིལ་འཁོར་དེ་ནི་ཡོངས་སུ་སྦྱོང༌། བསོད་ནམས་ཀྱི་གཏེར་དེ་ལ་ནི་
ཡང་དག་པ་བལྟ། བསོད་ནམས་ཀྱི་ཚུལ་དེ་ལ་ནི་རྗེས་སུ་དྲན་པར་བྱེད། བསོད་ནམས་ཀྱི་ཆོས་དེ་ནི་ཡོངས་སུ་འཛིན། བསོད་ནམས་ཀྱི་རྒྱུད་དེ་ནི་ཡོངས་སུ་སྦྱོང་བ་བྱེད་ཅིང༌། མཐར་

45-1-212b

གྱིས་གྲོང་ཁྱེར་འབྱུང་བ་ཆེན་པོ་གང་ན་བ་དེར་ཕྱིན་ནས། དགེ་བའི་བཤེས་གཉེན་འདོད་ཅིང༌། དགེ་བའི་བཤེས་གཉེན་བལྟ་བས་བསྒོས་པའི་སེམས་ཀྱི་རྒྱུད་དང༌། དགེ་བའི་བཤེས་གཉེན་
གྱིས་བྱིན་གྱིས་བརླབས་པའི་བསམ་པ་དང༌། དགེ་བའི་བཤེས་གཉེན་ལ་ཐོགས་པ་མེད་པའི་སྦྱོར་བ་དང༌། དགེ་བའི་བཤེས་གཉེན་ལ་རིམ་གྲོ་བྱ་བས་སྐྱོ་བ་མེད་པའི་བརྩོན་འགྲུས་དང༌།
དགེ་བའི་བཤེས་གཉེན་ལ་རག་ལུས་པའི་དགེ་བའི་རྩ་བ་ཐམས་ཅད་དང༌། དགེ་བའི་བཤེས་གཉེན་གྱིས་ངེས་པར་གྱུར་པའི་བསོད་ནམས་ཀྱི་ཚོགས་ཐམས་ཅད་དང༌། དགེ་བའི་བཤེས་
གཉེན་གྱིས་རྣམ་པར་སྤེལ་བའི་ཐབས་མཁས་པའི་སྤྱོད་པ་དང༌། གཞན་གྱི་དྲིང་མི་འཇོག་པར་དགེ་བའི་བཤེས་གཉེན་ལ་རིམ་གྲོ་བྱ་བ་ལ་མཁས་པ་དང༌། རྣམ་པར་འཕེལ་བའི་དགེ་བའི་རྩ་བ་ཐམས་
ཅད་དང༌། རྣམ་པར་དག་པར་འགྱུར་བའི་བྱང་ཆུབ་སེམས་དཔའི་ལྷག་པའི་བསམ་པ་དང༌། ཡང་དག་པར་འཕེལ་བའི་བྱང་ཆུབ་སེམས་དཔའི་དབང་པོ་དང༌། ཡོངས་སུ་སྨིན་པར་
འགྱུར་བའི་དགེ་བའི་རྩ་བ་ཐམས་ཅད་དང༌། ཡང་དག་པར་འཕེལ་བའི་སྨོན་ལམ་ཆེན་པོ་མངོན་པར་བསྒྲུབ་པ་དང༌། ཤིན་ཏུ་ཡངས་པར་འགྱུར་བའི་སྙིང་རྗེ་ཆེན་པོས་བདག་ཉིད་ཐམས་
ཅད་མཁྱེན་པ་ཉིད་དུ་ཉེ་བར་གྱུར་པར་ཡང་དག་པར་མཐོང་ནས། སངས་རྒྱས་ཐམས་ཅད་ལས་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པས། ཆོས་ཀྱི་སྣང་བ་ཡང་དག་པ་

45-1-213a

བླང་བ་དང༌། དེ་བཞིན་གཤེགས་པའི་སྟོབས་བཅུ་སྣང་བ་རྣམ་པར་འཕེལ་བར་བྱེད་ཅིང༌། ཁྱིམ་བདག་མཁས་པ་ཡོངས་སུ་ཚོལ་ཚོལ་བ་ལས། གྲོང་ཁྱེར་
གྱི་དབུས་ལམ་གྱི་བཞི་མདོ་ཞིག་ན། རིན་པོ་ཆེ་སྣ་བདུན་གྱི་སྟེགས་བུ་ཞིག་ལ། རིན་པོ་ཆེ་གྲངས་མེད་པ་ལས་བྱས་པའི་ཁྲི། ནོར་བུ་རིན་པོ་ཆེའི་རྐང་པ་རྡོ་རྗེ་དང༌། ཨིནྡྲ་ནཱི་ལ་སྣ་ཚོགས་
ཀྱིས་སྤྲས་པ་བཀྱེ་བ། གསེར་གྱི་ལྕག་པོད་ཀྱི་དྲ་བས་ལེགས་པར་བླས་པ། ནོར་བུ་རིན་པོ་ཆེ་དྲི་མ་མེ་པའི་སྙིང་པོ་ཅན་རིན་པོ་ཆེ་ལྔ་བརྒྱ་ཙམ་གྱིས་གཟུགས་ལེགས་པར་བརྒྱན་པ།
ལྷ་རྫས་ཀྱི་སྟན་སྣ་ཚོགས་བཏིང་བ། གམ་ཡོ་ན་ས་ལྷ་རྫས་ཀྱི་གོས་ཀྱི་རྒྱལ་མཚན་དང༌། བ་དན་མང་པོ་བསྒྲེང་བ། རིན་པོ་ཆེ་དུ་མའི་དྲ་བས་ཀུན་ནས་ཡོག་པ། རིན་པོ་ཆེའི་བླ་རེ་
ཆེན་པོ་བྲེས་པ། བླ་ནས་གསེར་དང༌། རིན་པོ་ཆེའི་མེ་ཏོག་གི་ལྡ་ལྡི་མང་པོ་བཀྱེ་བ་ཞིག་ལ་འདུག་ཅིང༌། འཛམ་བུ་ཆུ་ཀླུང་གི་གསེར་གྱི་གདུགས་ཡུ་བ་དྲི་མ་མེད་པ་བཻ་ཌཱུ་ཪྻ་ལས་བྱས་
བ་ནི་དྲུང་ན་བསྒྲེང་ཞིང་བཟུང༌། རིན་པོ་ཆེའི་གཡག་རྔ་དྲི་མ་མེད་པའི་རྡུལ་ཡབ་ངང་པའི་རྒྱལ་པོ་ལྟ་བུས་ནི་ལེགས་པར་གཡབ། སྤོས་ཀྱི་རིམ་གྲོ་ཡོ་བྱད་སྣ་ཚོགས་ཀྱིས་ནི་བདུགས་
ཤིང་བསངས། རོལ་མོ་བརྡུང་བ་དང༌། དཀྲོལ་བ་ལྷ་རྫས་ཀྱི་དབྱངས་ལས་འདས་པར་སྒྲ་འབྱིན་པ་ལྔ་བརྒྱ་ཙམ་ནི་གཡས་གཡོན་ནས་བརྡུངས་ཤིང་དཀྲོལ། གྲོང་ཁྱེར་འབྱུང་བ་

45-1-213b

ཆེན་པོ་ན་འཁོད་པའི་སེམས་ཅན་རྣམས་ཤིན་ཏུ་དགའ་བར་བྱ་བའི་དོན་དུ། ལྷ་རྫས་ཀྱི་མེ་ཏོག་གི་སྤྲིན་གྱི་ཆར་ནི་ཀུན་ནས་འབབ་པར་གྱུར། གཡོག་སྲོག་ཆགས་སྟོང་ཕྲག་བཅུ་ཙམ་
སྔོན་དགེ་བའི་རྩ་བ་སྐལ་པ་མཉམ་པར་སྤྱོད་སྤྱོད་པ། ངག་ཉན་ཅིང་ཅི་དགའ་བར་བྱེད་པ། ལྷ་རྫས་ལས་འདས་པའི་རྒྱན་གྱིས་ཤིན་ཏུ་བརྒྱན་པ། བྱང་ཆུབ་སེམས་དཔའི་བསམ་པ་ཡོངས་
སུ་གྲུབ་པ། ལྷ་དང་མིའི་གཟུགས་ལས་ཤིན་ཏུ་འདས་པ་ཤ་སྟག་གིས་ཀུན་ནས་བསྐོར་ཅིང་འདུག་པ་མཐོང་ནས། ཚོང་དཔོན་གྱི་བུ་ནོར་བཟང༌། ཁྱིམ་བདག་མཁས་པ་གང་ན་བ་དེར་སོང་
སྟེ་ཕྱིན་ནས། ཁྱིམ་བདག་མཁས་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། ཁྱིམ་བདག་མཁས་པ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་མདུན་དུ་འདུག་
སྟེ༑ ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་ནི་འདི་ལྟ་སྟེ། སེམས་ཅན་ཐམས་ཅད་ཀྱི་སྡུག་བསྔལ་ཞི་བར་བགྱི་བ་དང༌། སེམས་ཅན་ཐམས་ཅད་ཤིན་ཏུ་བདེ་བ་
ལ་དགོད་པ་དང༌། སེམས་ཅན་ཐམས་ཅད་འཁོར་བའི་རྒྱ་མཚོ་ནས་མངོན་པར་གདོན་པ་དང༌། སེམས་ཅན་ཐམས་ཅད་ཆོས་རིན་པོ་ཆེའི་གླིང་དུ་ཡང་དག་པར་བསྐྱལ་བ་དང༌། སེམས་
ཅན་ཐམས་ཅད་ཀྱི་སྲེད་པའི་རླན་ཤིན་ཏུ་བསྐམ་པ་དང༌། སེམས་ཅན་ཐམས་ཅད་ཀྱི་སྙིང་རྗེའི་རླན་ཡང་དག་པར་བསྐྱེད་པ་དང༌། སེམས་ཅན་ཐམས་ཅད་ཀྱི་འདོད་པའི་དགའ་བ་དང༌།

45-1-214a

སྲེད་པ་རྣམ་པར་བཟློག་པ་དང༌། སེམས་ཅན་ཐམས་ཅད་སངས་རྒྱས་ཀྱི་ཡེ་ཤེས་ལ་མོས་ཤིང་བསྒྲུབ་པར་བགྱི་བ་དང༌། སེམས་ཅན་ཐམས་ཅད་འཁོར་
བའི་དགོན་པ་ལས་ཡང་དག་པར་བཟླ་བ་དང༌། སེམས་ཅན་ཐམས་ཅད་སངས་རྒྱས་ཀྱི་ཡོན་ཏན་དང༌། ཆོས་ལ་དགའ་ཞིང་མོས་པ་ཡང་དག་པར་བསྐྱེད་པ་དང༌། སེམས་ཅན་ཐམས་
ཅད་ཁམས་གསུམ་གྱི་གྲོང་བརྡལ་ནས་གདོན་པ་དང༌། སེམས་ཅན་ཐམས་ཅད་ཐམས་ཅད་མཁྱེན་པའི་ཕོ་བྲང་དུ་གཟུང་པར་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་ཞུགས་ཀྱིས་ཀྱང༌། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་
འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང་རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་
དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་བསླབས་ན་བྱང་ཆུབ་སེམས་དཔའ་རྣམས་སེམས་ཅན་ཐམས་ཅད་ཀྱི་རྟེན་དུ་འགྱུར་བ་བདག་ལ་བཤད་དུ་
གསོལ། །དེ་སྐད་ཅེས་སྨྲས་པ་དང༌། ཁྱིམ་བདག་མཁས་པས། ཚོང་དཔོན་གྱི་བུ་ནོར་བུ་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་

45-1-214b

རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། སེམས་ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་བྱང་ཆུབ་སེམས་
དཔའི་སྤྱོད་པ་ཡོངས་སུ་ཚོལ་བ་དང༌། དགེ་བའི་བཤེས་གཉེན་བལྟ་བས་མི་ངོམས་པ་དང༌། དགེ་བའི་བཤེས་གཉེན་གྱི་དྲུང་དུ་འགྲོ་བས་མི་སྐྱོ་བ་དང༌། དགེ་བའི་བཤེས་གཉེན་ལ་རིམ་གྲོ་
བྱ་བས་སྒྱིད་ལུག་པ་མེད་པ་དང༌། དགེ་བའི་བཤེས་གཉེན་བཙལ་བས་ཡིད་མི་བདེ་བ་མི་སྐྱེད་པ་དང༌། དགེ་བའི་བཤེས་གཉེན་བཙལ་བ་ལས་ཕྱིར་མི་ལྡོག་པ་དང༌། དགེ་བའི་བཤེས་
གཉེན་ལ་མོས་ཤིང་དད་པའི་ཡིད་ལས་རྣམ་པར་མི་ལྡོག་པ་དང༌། དགེ་བའི་བཤེས་གཉེན་གྱི་ངོར་བལྟ་བ་ལས་ཕྱིར་མི་ཟློག་པ་དང༌། དགེ་བའི་བཤེས་གཉེན་གྱི་གདམས་ངག་གི་ཚུལ་ལ་
ཞུམ་པ་མེད་པ་དང༌། དགེ་བའི་བཤེས་གཉེན་ལ་རིམ་གྲོ་དང༌། བསྙེན་བཀུར་བྱ་བས་མི་སྐྱོ་བ་དེ་ལྟ་བུ་ནི་ཤིན་ཏུ་དཀོན་ནོ། །རིགས་ཀྱི་བུ། ཁྱོད་ཀྱིས་ཁོ་བོའི་འཁོར་འདི་དག་མཐོང་ངམ།
སྨྲས་པ། འཕགས་པ། མཐོང་ངོ༌། །སྨྲས་པ། རིགས་ཀྱི་བུ། འདི་དག་ཀུན་ཀྱང་ཁོ་བོས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་བདག་སྟེ། འདི་དག་ནི་ཁོ་བོས་
དེ་བཞིན་གཤེགས་པའི་རིགས་སུ་བསྐྱེད་པའོ། །འདི་དག་ནི་ཁོ་བོས་ཕ་རོལ་ཏུ་ཕྱིན་པས་བསྟུད་དེ། གསོས་པའོ། །འདི་དག་ནི་ཁོ་བོས་ཆོས་དཀར་པོ་ཐམས་ཅད་ཀྱིས་བསྐྱེད་པའོ། །འདི་དག་

45-1-215a

ནི་ཁོ་བོས་དེ་བཞིན་གཤེགས་པའི་སྟོབས་བཅུ་ལ་རྣམ་པར་བསྐྱེད་པའོ། །འདི་དག་ནི་ཁོ་བོས་འཇིག་རྟེན་གྱི་རིགས་ལས་གྱེན་དུ་བསྐྱོད་པའོ། །འདི་དག་ནི་
ཁོ་བོས་དེ་བཞིན་གཤེགས་པའི་རིགས་ལ་བཀོད་པའོ། །འདི་དག་ནི་ཁོ་བོས་འཇིག་རྟེན་གྱི་ལམ་གྱི་འཁོར་ལོ་ལས་བཟློག་པའོ། །འདི་དག་ནི་ཁོ་བོས་ཆོས་ཀྱི་འཁོར་ལོ་བསྐོར་
བ་ལ་བཙུད་པའོ། །འདི་དག་ནི་ཁོ་བོས་ངན་སོང་གསུམ་གྱི་རྒྱུད་དུ་ལྟུང་བ་ལས་ཡོངས་སུ་བཟུང་བའོ། །འདི་དག་ནི་ཁོ་བོས་ཆོས་ཉིད་ཁོང་དུ་ཆུད་པར་བྱ་བ་ལ་བཀོད་པ་སྟེ། རིགས་
ཀྱི་བུ། དེ་ལྟར་ན་བྱང་ཆུབ་སེམས་དཔའ་རྣམས་སེམས་ཅན་ཐམས་ཅད་ཀྱི་སྐྱབས་སུ་གྱུར་པ་ཡིན་ནོ། །རིགས་ཀྱི་བུ། ཁོ་བོ་ནི་ཡིད་ཀྱི་མཛོད་ནས་བྱུང་བའི་བསོད་ནམས་མང་པོ་ཐོབ་
པ་སྟེ། དེའི་མཐུས་ཁོ་བོ་ནི་ཟས་འདོད་པ་རྣམས་ལ་ཟས་ཀྱི་སྦྱིན་པ་བྱེད་དོ། །བཏུང་བ་འདོད་པ་རྣམས་ལ་བཏུང་བ་དང༌། རོ་དམ་པ་འདོད་པ་རྣམས་ལ་རོའི་དམ་པ་དང༌། བཟའ་བ་
འདོད་པ་རྣམས་ལ་བཟའ་བ་དང༌། བཅའ་བ་འདོད་པ་རྣམས་ལ་བཅའ་བ་དང༌། བལྡག་པ་འདོད་པ་རྣམས་ལ་བལྡག་པ་དང༌། མུར་པ་འདོད་པ་རྣམས་ལ་མུར་བ་དང༌། གོས་འདོད་
པ་རྣམས་ལ་གོས་དང༌། མེ་ཏོག་འདོད་པ་རྣམས་ལ་མེ་ཏོག་དང༌། ཕྲེང་བ་འདོད་པ་རྣམས་ལ་ཕྲེང་བ་དང༌། སྤོས་འདོད་པ་རྣམས་ལ་སྤོས་དང༌། བདུག་པ་འདོད་པ་རྣམས་ལ་

45-1-215b

བདུག་པ་དང༌། བྱུག་པ་འདོད་པ་རྣམས་ལ་བྱུག་པ་དང༌། ཕྱེ་མ་འདོད་པ་རྣམས་ལ་ཕྱེ་མ་དང༌། རྒྱན་དང་ལྷབ་ལྷུབ་འདོད་པ་རྣམས་ལ་རྒྱན་དང་ལྷབ་ལྷུབ་དང༌། རིན་པོ་ཆེ་འདོད་པ་རྣམས་
ལ་རིན་པོ་ཆེ་དང༌། གསེར་འདོད་པ་རྣམས་ལ་གསེར་དང༌། དངུལ་འདོད་པ་རྣམས་ལ་དངུལ་དང༌། མུ་ཏིག་འདོད་པ་རྣམས་ལ་མུ་ཏིག་དང༌། རྟེན་འདོད་པ་རྣམས་ལ་རྟེན་དང༌།
སྟན་འདོད་པ་རྣམས་ལ་སྟན་དང༌། མལ་ཆ་འདོད་པ་རྣམས་ལ་མལ་ཆ་དང༌། ན་བའི་གསོས་སྨན་དང༌། ཡོ་བྱད་འདོད་པ་རྣམས་ལ་ན་བའི་གསོས་སྨན་དང་ཡོ་བྱད་དང༌། བཞོན་པ་འདོད་
པ་རྣམས་ལ་བཞོན་པ་དང༌། དགའ་བ་འདོད་པ་རྣམས་ལ་དགའ་བ་དང༌། གླང་པོ་དང༌། རྟ་དང༌། ཤིང་རྟ་དང༌། བ་ལང་དང༌། བོང་བུ་དང༌། མ་ཧེ་དང༌། ར་ལུག་འདོད་པ་རྣམས་ལ་
གླང་པོ་དང༌། རྟ་དང༌། ཤིང་རྟ་དང༌། བ་ལང་དང༌། བོང་བུ་དང༌། མ་ཧེ་དང༌། ར་ལུག་དང༌། རྒྱལ་མཚན་དང༌། གདུགས་དང༌། བ་དན་འདོད་པ་རྣམས་ལ། རྒྱལ་མཚན་དང༌། གདུགས་དང༌།
བ་དན་དང༌། བྲན་ཕོ་དང༌། བྲན་མོ་འདོད་པ་རྣམས་ལ་བྲན་ཕོ་དང༌། བྲན་མོ་དང༌། འཁོར་གྱི་བྱིས་པ་འདོད་པ་རྣམས་ལ་འཁོར་གྱི་བྱིས་པ་དང༌། བུད་མེད་འདོད་པ་རྣམས་ལ་བུད་མེད་
དང་༑ བུ་མོ་གཞོན་ནུ་འདོད་པ་རྣམས་ལ་བུ་མོ་གཞོན་ནུ་དང༌། ཅོད་པན་དང༌། གཙུག་གི་རིན་པོ་ཆེ་འདོད་པ་རྣམས་ལ་ཅོད་པན་དང༌། གཙུག་གི་རིན་པོ་ཆེ་དང༌། ཐོར་པག་དང་བཅས་

45-1-216a

པའི་གཙུག་གི་རིན་པོ་ཆེ་འདོད་པ་རྣམས་ལ་ཐོར་པག་དང་བཅས་པའི་གཙུག་གི་རིན་པོ་ཆེ་དང༌། སྐྲ་མཐོན་མཐིང་དྲི་མ་མེད་པའི་དཀྱིལ་འཁོར་འདོད་པ་
རྣམས་ལ། སྐྲ་མཐོན་མཐིང་དྲི་མ་མེད་པའི་དཀྱིལ་འཁོར་གྱི་སྦྱིན་པ་བྱེད་པ་ནས། ཡོ་བྱད་སྣ་ཚོགས་ཐམས་ཅད་འདོད་པ་རྣམས་ལ་ཡང་ཡོ་བྱད་སྣ་ཚོགས་ཐམས་ཅད་ཀྱི་སྦྱིན་པ་
བྱེད་དོ། །རིགས་ཀྱི་བུ། ཡུད་ཙམ་ཞིག་སྡོད་དང༌། དེའུ་རེ་མངོན་སུམ་དུ་མཐོང་བར་འགྱུར་རོ། །དེ་སྐད་དུ་ཁྱིམ་བདག་མཁས་པས་ཚིག་དེ་བརྗོད་མ་ཐག་ཏུ་དེའི་མོད་ལ། སེམས་
ཅན་གྲངས་མེད་པ་ཞིག་ཁྱིམ་བདག་མཁས་པའི་སྔོན་གྱི་སྨོན་ལམ་གྱིས་བོས་པས། ཕྱོགས་ཐ་དད་པ་དང༌། ཡུལ་ཐ་དད་པ་དང༌། གནས་ཐ་དད་པ་དང༌། གྲོང་ཁྱེར་ཐ་དད་པ་དང༌།
གྲོང་རྡལ་ཐ་དད་པ་དང༌། ཚོང་འདུས་ཐ་དད་པ་དང༌། ལྗོངས་ཐ་དད་པ་དང༌། འཁོར་གྱི་གྲོང་ཐ་དད་པ་དང༌། ཁྱིམ་ཐ་དད་པ་དང༌། སེམས་ཅན་གྱི་རྒྱུད་ཐ་དད་པ་དང༌། སེམས་ཅན་
གྱི་རིགས་ཐ་དད་པ་དང༌། སེམས་ཅན་རྣམ་པ་མི་མཐུན་པ་ཐ་དད་པ་དང༌། ལམ་གྱི་རྒྱུད་ཐ་དད་པ་དང༌། གནས་ཀྱི་རྣམ་པ་དང༌། མིང་དུ་བྱ་བ་ཐ་དད་པ་དང༌། སེམས་ཅན་སྐྱེ་མཆེད་
རྣམ་པར་དག་པ་སྣ་ཚོགས་དང་ལྡན་པ་ཁ་ཟས་སྣ་ཚོགས་དོན་དུ་གཉེར་བ། ཁ་ཟས་སྣ་ཚོགས་འདོད་པ། བསམ་པ་ཐ་དད་པ་བཟའ་བ་དང་བཏུང་བ་གཙང་བ་འདོད་པ་དང༌།

45-1-216b

ཤ་འདོད་པ་དང༌། ཁ་ཟས་རྣམ་པ་ཐ་དད་པ་སྣ་ཚོགས་དོན་དུ་གཉེར་བ། ལམ་གྱི་རྒྱུད་རྣམ་པ་སྣ་ཚོགས་ཀྱི་ཁྱད་པར་དུ་སྐྱེས་པའི་སྐྱེ་མཆེད་ལ་གནས་པ་འདི་ལྟ་སྟེ། མིའི་ནང་ནས་འབྲས་
ཆན་དང༌། སྲན་ཆན་དང༌། འཁུར་བ་དང༌། སྐྱོ་མ་དང༌། ཉ་དང༌། ཤ་ལ་སོགས་པ། ཁམ་གྱིས་བཟའ་བའི་ཁ་ཟས་སྣ་ཚོགས་དོན་དུ་གཉེར་བ་དང༌། མིའི་ནང་ནས་ཇི་ལྟ་བ་བཞིན་དུ་འགྲོ་
བའི་རྒྱུད་ཐམས་ཅད་རྣམ་པར་སྤྱོད་པ་དག་ལས་ཀྱང༌། ཁ་ཟས་དང་བཏུང་བ་སྣ་ཚོགས་དོན་དུ་གཉེར་བ་དག་དེ་ལྟར་བྱང་ཆུབ་སེམས་དཔའི་མཐུ་དང༌། བྱང་ཆུབ་སེམས་དཔའི་སྦྱིན་པ་
ཐོགས་པ་མེད་པར་གཏོང་བའི་རྔའི་སྒྲ་དང༌། བྱང་ཆུབ་སེམས་དཔའི་སྔོན་གྱི་སྨོན་ལམ་གྱིས་བོས་པས་ཀུན་ཀྱང་འོངས་པར་གྱུར་ཏེ། འོངས་ནས་ཀྱང་ཁྱིམ་བདག་མཁས་པ་ལ་སློང་
མོ་འདེབས་སོ། །གདོང་དུ་ལྟའོ། །སྡོད་དོ། །གསོལ་བ་འདེབས་སོ། །དེ་ནས་ཁྱིམ་བདག་མཁས་པས། སློང་བ་དེ་དག་ཀུན་ནས་འདུས་པར་ཤེས་ནས་ཡུད་ཙམ་དུ་བསམས་ཏེ། ནམ་
མཁའ་ལ་བལྟས་པ་དང༌། ནམ་མཁའི་དབྱིངས་ནས་ཁ་ཟས་དང༌། བཏུང་བ་རྣམ་པ་སྣ་ཚོགས། རོ་སྣ་ཚོགས་དང་ལྡན་པ། ཁ་དོག་སྣ་ཚོགས་དང་ལྡན་པ། དྲི་སྣ་ཚོགས་དང་ལྡན་
པ་མང་པོ་འཐོན་ཏེ། ལག་མཐིལ་དུ་འོངས་པར་གྱུར་ཏོ། །དེས་དེ་དག་ཡོངས་སུ་བླངས་ཤིང་དེ་ལྟར་ཀུན་ནས་འདུས་པའི་སློང་མོ་པ་མོས་པ་སྣ་ཚོགས་དང་ལྡན་པ་དེ་དག་ཅི་འདོད་

45-1-217a

པའི་ཟས་དང༌། བཏུང་བའི་རྣམ་པ་དང༌། ཡོ་བྱད་ཀྱི་ཁྱད་པར་ཐམས་ཅད་ཀྱིས་ཡོངས་སུ་ཚིམ་པར་བྱས་སོ། །ཅི་འདོད་པ་ཡོངས་སུ་བྱིན་ནོ། །རབ་ཏུ་དགའ་བར་
བྱས་སོ། །ཤིན་ཏུ་ཚིམ་པར་བྱས་སོ། །དགའ་བ་ཤིན་ཏུ་སྐྱེ་བར་བྱས་སོ། །ཉམས་ཤིན་ཏུ་བདེ་བར་བྱས་སོ། །ཡིད་རབ་ཏུ་དགའ་བར་བྱས་སོ། །དེ་ལྟར་དེ་དག་ཤིན་ཏུ་ཚིམ་པར་
བྱས་ནས། དེས་ཀྱང་མཆོག་སྟེ། དེའི་འོག་ཏུ་ཆོས་བསྟན་པ་འདི་ལྟ་སྟེ། ཡེ་ཤེས་ཀྱི་ཚོགས་རྒྱ་ཆེན་པོ་བསགས་པའི་རྒྱུ་ཡོངས་སུ་བརྗོད་དེ། ཆོས་བསྟན་ཏོ། །ཕོངས་པ་ཐམས་
ཅད་འབྱུང་མི་སྲིད་པའི་རྒྱུ་ཡོངས་སུ་བརྗོད་པ་དང༌། སྐྱིད་པ་ཆེན་པོ་ཡོངས་སུ་འགྲུབ་པའི་རྒྱུ་ཡོངས་སུ་བརྗོད་པ་དང༌། ཆོས་ཀྱི་ཡེ་ཤེས་ཀྱི་ཚུལ་འཐོབ་པ་འབྱུང་བའི་རྒྱུ་ཡོངས་སུ་བརྗོད་
པ་དང༌། བསོད་ནམས་ཀྱི་ཚོགས་རྒྱ་ཆེན་པོ་བསགས་པའི་རྒྱུ་ཡོངས་སུ་བརྗོད་པ་དང༌། དགའ་བ་བཟའ་བའི་ཟས་རབ་ཏུ་འཐོབ་པ་འབྱུང་བའི་རྒྱུ་ཡོངས་སུ་བརྗོད་པ་དང༌། མཚན་
དང༌། དཔེ་བྱད་བཟང་པོས་ཤིན་ཏུ་བརྒྱན་པའི་ལུས་འཐོབ་པ་འབྱུང་བའི་རྒྱུ་ཡོངས་སུ་བརྗོད་པ་དང༌། ཐུབ་པ་མེད་པའི་སྟོབས་རྣམ་པར་དག་པ་འཐོབ་པ་འབྱུང་བའི་རྒྱུ་ཡོངས་སུ་
བརྗོད་པ་དང༌། བླ་ན་མེད་པའི་ཁ་ཟས་ཡོངས་སུ་ཤིས་པ་འཐོབ་པ་འབྱུང་བའི་རྒྱུ་ཡོངས་སུ་བརྗོད་པ་དང༌། བདུད་ཀྱི་དཔུང་ཐམས་ཅད་རབ་ཏུ་འཇོམས་པའི་བསོད་ནམས་ཀྱི་སྟོབས་

45-1-217b

མི་ཟད་པ་རབ་ཏུ་འཐོབ་པ་འབྱུང་བའི་རྒྱུའང་ཡོངས་སུ་བརྗོད་པ་བྱས་ཏེ་ཆོས་སྟོན་ཏོ། །དེ་ཁ་ཟས་དོན་དུ་གཉེར་ཅིང་འོངས་པ་རྣམས་ལ་ནམ་མཁའི་དབྱིངས་ནས་ཁ་ཟས་རྣམ་པ་སྣ་
ཚོགས་བླངས་ཤིང་ཚིམ་པར་བྱས་ཏེ། དེ་དག་ལ་ཚེ་དང༌། མདོག་དང༌། སྟོབས་དང༌། བདེ་བ་དང༌། སྤོབས་པ་ཕུན་སུམ་ཚོགས་པ་ཐོབ་པར་བྱ་བའི་ཕྱིར་ཆོས་བསྟན་ཏོ། །དེས་བཏུང་བ་
དོན་དུ་གཉེར་ཅིང་འོངས་པ་རྣམས་ལ། བཏུང་བ་མང་པོ་ཞིམ་པ་ཁ་ན་མ་ཐོ་བ་མེད་པ། ཡིད་ཤིན་ཏུ་དགའ་བ་བྱེད་པ་དེ་དག་གིས་ཚིམ་པར་བྱས་ནས། དེ་དག་ལ་འཁོར་བས་སྐོམ་ཞིང་འཁོར་
བ་ལ་དགའ་བ་ལས་རྣམ་པར་བཟློག་པ་དང༌། སངས་རྒྱས་ཀྱི་ཆོས་ལ་དགའ་ཞིང་སངས་རྒྱས་ཀྱི་ཆོས་ལ་མོས་པ་ཡོངས་སུ་བསྐྱེད་པའི་ཕྱིར་ཆོས་བསྟན་ཏོ། །དེས་རོའི་མཆོག་དོན་དུ་གཉེར་
ཞིང་འོངས་པ་རྣམས་ལ་རོའི་མཆོག་སྣ་ཚོགས་མངར་བ་དང༌། སྐྱུར་བ་དང༌། ལན་ཚ་དང༌། ཚ་བ་དང༌། ཁ་བ་དང༌། བསྐ་བ་རྣམ་པ་ཐ་དད་པས་ཡོངས་སུ་ཚིམ་པར་བྱས་ཏེ། དེའི་འོག་ཏུ་
སྐྱེས་བུ་ཆེན་པོའི་མཚན་རོ་བྲོ་བའི་མཆོག་ཐོབ་པར་བྱ་བའི་ཕྱིར་ཆོས་བསྟན་ཏོ། །དེས་བཞོན་པ་དོན་དུ་གཉེར་ཞིང༌། ཕྱོགས་ཀྱི་རྒྱུད་སྣ་ཚོགས་ནས་འོངས་པ་རྣམས་ལ་བཞོན་པ་སྣ་
ཚོགས་ཀྱི་སྦྱིན་པས་ཡོངས་སུ་བསྟུད་དེ། དེ་དག་ཐེག་པ་ཆེན་པོ་ལ་གནས་པར་བྱ་བའི་ཕྱིར་ཆོས་བསྟན་ཏོ། །དེས་གོས་དོན་དུ་གཉེར་ཅིང་ཕྱོགས་སྣ་ཚོགས་ནས་འོངས་པ་ཀུན་ནས་

45-1-218a

འདུས་པར་ཤེས་ནས་ཡུད་ཙམ་དུ་བསམས་ཏེ། ནམ་མཁའི་དབྱིངས་ལ་བལྟས་པ་དང༌། ནམ་མཁའི་དབྱིངས་ལས་གོས་སྣ་ཚོགས་དང༌། སྔོན་པོ་
དང༌། སེར་པོ་དང༌། དམར་པོ་དང༌། དཀར་པོ་དང༌། ལེབ་རྒན་དང༌། ཤེལ་གྱི་ཁ་དོག་ཏུ་འདུག་པ། ཁ་དོག་སྣ་ཚོགས་ཅན། ཁ་དོག་དུ་མར་རྣམ་པར་དག་པ་དག་འཐོན་ཅིང༌།
ལག་པའི་མཐིལ་དུ་འོངས་པས། དེས་དེ་དག་གི་སློང་མོ་པ་དེ་དག་ལ་ཡོངས་སུ་བསྟུད་ནས། དེ་བཞིན་གཤེགས་པའི་ངོ་ཚ་ཤེས་པ་དང༌། ཁྲེལ་ཡོད་པ་བླ་ན་མེད་པ་དང༌། མདོག་
གསེར་གྱི་ཁ་དོག་ལྟ་བུ་ཐོབ་པར་འགྱུར་བ་རྣམ་པར་དག་པར་བྱ་བའི་ཕྱིར་ཆོས་བསྟན་ཏོ། །དེ་བཞིན་དུ་ཡོ་བྱད་སྣ་ཚོགས་ཐམས་ཅད་ཀྱིས། ཇི་ལྟར་འོངས་པའི་སློང་མོ་པ་རྣམས་ལ་
བསྟུད་བྱས་ནས། ཅི་རིགས་སུ་ཆོས་བསྟན་ཏོ། །དེ་ལྟར་ཁྱིམ་བདག་མཁས་པས་བྱང་ཆུབ་སེམས་དཔའི་རྣམ་པར་ཐར་པ་བསམ་གྱིས་མི་ཁྱབ་པའི་ཡུལ་བསྟན་པ་བྱས་ནས།
ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་བོས་ནི་ཡིད་ཀྱི་མཛོད་ནས་བྱུང་བའི་བསོད་ནམས་ཀྱི་རྣམ་པར་ཐར་པ་འདི་ཤེས་པར་ཟད་ན། ཁོ་བོས་
བྱང་ཆུབ་སེམས་དཔའ་ཡོ་བྱད་ལ་དབང་ཐོབ་པ། རིན་པོ་ཆེའི་ལག་པ་ཐོབ་པར་གྱུར་པ། འཇིག་རྟེན་གྱི་ཁམས་མ་ལུས་པ་ཐམས་ཅད་ལག་པས་ཡོངས་སུ་ཁེབས་པར་བྱས་

45-1-218b

ཤིང་༑ སངས་རྒྱས་ཀྱི་མཆོད་པ་སྣ་ཚོགས་བསྒྲུབ་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་རིན་པོ་ཆེའི་ཁ་དོག་སྣ་ཚོགས་ཀྱི་སྤྲིན་གྱི་ཆར་རབ་ཏུ་
འབེབས་པ། དེ་བཞིན་དུ་རྒྱན་ཁ་དོག་སྣ་ཚོགས་ཀྱི་སྤྲིན་དང༌། ཅོད་པན་ཁ་དོག་སྣ་ཚོགས་ཀྱི་སྤྲིན་དང༌། ཁང་པ་བརྩེགས་པ་ཁ་དོག་སྣ་ཚོགས་ཀྱི་སྤྲིན་དང༌། ན་བཟའ་ཁ་དོག་སྣ་
ཚོགས་ཀྱི་སྤྲིན་དང༌། ལྷ་རྫས་ཀྱི་རོལ་མོ་བརྡུང་བ་དང༌། དཀྲོལ་བ་དང༌། གླུ་ཡིད་དུ་འོང་བའི་དབྱངས་སྙན་པ་སྣ་ཚོགས་ཀྱི་སྤྲིན་དང༌། མ་ཏོག་ཁ་དོག་སྣ་ཚོགས་ཀྱི་སྤྲིན་དང༌། སྤོས་
ཁ་དོག་སྣ་ཚོགས་ཀྱི་སྤྲིན་དང༌། བདུག་སྤོས་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། ཆོས་གོས་དང༌། གདུགས་དང༌། རྒྱལ་མཚན་དང༌། བ་དན་ཁ་དོག་སྣ་ཚོགས་དང༌། རྣམ་
པ་ཐམས་ཅད་དུ་སངས་རྒྱས་ཐམས་ཅད་མཆོད་པའི་སྤྲིན་གྱི་ཆར་དང༌། དེ་བཞིན་གཤེགས་པའི་འཁོར་གྱི་དཀྱིལ་འཁོར་ཐམས་ཅད་དང༌། སེམས་ཅན་ཐམས་ཅད་ཀྱི་གནས་
སུ་སངས་རྒྱས་ཐམས་ཅད་མཆོད་ཅིང་བསྙེན་བཀུར་བ་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བར་བྱ་བའི་ཕྱིར་ཡོ་བྱད་ཐམས་ཅད་ཀྱི་སྤྲིན་གྱི་ཆར་
འབེབས་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ། རྣམ་པར་འཕྲུལ་པ་བསྟན་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན།

45-1-219a

གྲོང་ཁྱེར་སེང་གེའི་གཟུགས་ཞེས་བྱ་བ་ཡོད་དེ། དེ་ན་ཆོས་ཀྱི་ཚོང་དཔོན་རིན་ཆེན་གཙུག་ཕུད་ཅེས་བྱ་བ་འདུག་གི། དེའི་གན་དུ་སོང་ལ་ཇི་ལྟར་
བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིང༌། དེ་ནས་ཚོང་དཔོན་གྱི་བུ་ནོར་བཟང་དགའ་རངས་ཏེ།
མགུ་ཞིང་ཉམས་བདེ་ལ་ཚིམ་ཞིང་ཡིད་བདེ་བ་སྐྱེས་ནས། ཁྱིམ་བདག་མཁས་པ་ལ་ཆོས་ཀྱི་རིམ་གྲོས་སློབ་མའི་ཚུལ་བསྟན་ཏེ། དེའི་བྱིན་གྱི་རླབས་ཀྱིས་སངས་རྒྱས་
ཀྱི་ཆོས་ཐམས་ཅད་ཐོབ་པར་འགྱུར་བར་ཡོངས་སུ་བལྟ་ཞིང༌། ཐམས་ཅད་མཁྱེན་པ་ཉིད་ཀྱང་དེ་ལ་རག་ལུས་པར་བལྟ་བ་དང༌། དགེ་བའི་བཤེས་གཉེན་དབེན་པར་སེམས་
རྒྱུན་མི་འཆད་པར་བསྟན་པ་དང༌། དགེ་བའི་བཤེས་གཉེན་གྱི་བཀའ་ཤིན་ཏུ་ཉན་པའི་སེམས་དང་ལྡན་པར་བསྟན་པ་དང༌། དགེ་བའི་བཤེས་གཉེན་གྱི་དབང་དུ་
འགྱུར་བའི་རྗེས་སུ་འབྲང་བར་བྱ་བ་དང༌། དགེ་བའི་བཤེས་གཉེན་གྱི་གདམས་ངག་དང་ཚིག་མཉན་པར་བྱ་བ་དང༌། དགེ་བའི་བཤེས་གཉེན་ལས་བྱུང་བའི་དང་པའི་དབང་
པོ་ལ་བསམ་པ་བྱེད་ཅིང༌། དགེ་བའི་བཤེས་གཉེན་གྱིས་བཏམས་ཏེ་བཏང་བས། དགེ་བའི་བཤེས་གཉེན་བསྟེན་ཅིང་བཀུར་བ་དང༌། རྗེས་སུ་འབྲང་བར་བྱ་བའི་སེམས་

45-1-219b

ཀྱིས་ཁྱིམ་བདག་མཁས་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། ཁྱིམ་བདག་མཁས་པ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་
བལྟས་ཏེ། ཁྱིམ་བདག་མཁས་པའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། བསོད་ནམས་ཀྱི་ཆུ་བོ་དེ་ལ་ནི་ཡིད་ཆེས་པར་སེམས། བསོད་ནམས་ཀྱི་ཞིང་དེ་ལ་ནི་ཡང་
དག་པར་བལྟ། བསོད་ནམས་ཀྱི་རི་བོ་དེ་ནི་ཡོངས་སུ་སྦྱོང༌། བསོད་ནམས་ཀྱི་མུ་སྟེགས་དེ་ལ་ནི་ཡང་དག་པར་འཛེག །བསོད་ནམས་ཀྱི་མཛོད་དེ་ནི་རྣམ་པར་འབྱེད། བསོད་ནམས་ཀྱི་
གཏེར་དེ་ལ་ནི་ཤིན་ཏུ་བལྟ། བསོད་ནམས་ཀྱི་དཀྱིལ་འཁོར་དེ་ནི་ཡོངས་སུ་སྤྱོད། བསོད་ནམས་ཀྱི་ཕུང་པོ་དེ་ནི་ཡང་དག་པར་ལེན། བསོད་ནམས་ཀྱི་སྟོབས་དེ་ནི་ཡོངས་སུ་བསྐྱེད། བསོད་
ནམས་ཀྱི་ཤུགས་དེ་ནི་རྣམ་པར་འཕེལ་བར་བྱེད་ཅིང༌། མཐར་གྱིས་གྲོང་ཁྱེར་སེང་གེའི་གཟུགས་གང་ན་བ་དེར་ཕྱིན་ཏེ། ཆོས་ཀྱི་ཚོང་དཔོན་རིན་ཆེན་གཙུག་ཕུད་ཡོངས་སུ་ཚོལ་ཚོལ་བ་
ལས༑ ཚོང་འདུས་ཀྱི་སྲང་ཞིང་ན་འདུག་པ་མཐོང་ནས། དེས་དེའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། གཡས་ཕྱོགས་སུ་བསྐོར་བ་བྱས་ནས་མདུན་དུ་འདུག་སྟེ། ཐལ་མོ་སྦྱར་ནས་
འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་

45-1-220a

པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ན། འཕགས་པ། ལམ་གང་གིས་བདག་ཐམས་ཅད་མཁྱེན་པ་ཉིད་དུ་
འབྱུང་བར་འགྱུར་བ་དེ་ལྟ་བུའི་བྱང་ཆུབ་སེམས་དཔའི་ལམ་གྱི་མན་ངག་ལེགས་པར་མི་སྩལ་ཏམ། དེ་ནས་ཆོས་ཀྱི་ཚོང་དོན་རིན་ཆེན་གཙུག་ཕུད་ཀྱིས། ཚོང་དཔོན་གྱི་བུ་
ནོར་བཟང་གི་ལག་ནས་བཟུང་སྟེ། རང་གི་ཁྱིམ་གང་ན་བ་དེར་ཁྲིད་དེ། ཁྱིམ་དེ་བསྟན་ནས་འདི་སྐད་ཅེས་སྨྲས་སོ། །རིགས་ཀྱི་བུ། ཁོ་བོའི་ཁྱིམ་ལ་ལྟོས་ཤིག་ཅེས་ནས། དེས་
བལྟས་ན་ཁྱིམ་དེ་དག་ཅིང་འོད་གསལ་ལ། འཛམ་བུ་ཆུ་ཀླུང་གི་གསེར་ལས་བྱས་པ་སྟེ། ཡངས་ཤིང་མཐོ་ལ་དངུལ་གྱིས་ར་བས་བསྐོར་བ། ཤེལ་གྱི་རྩིག་པས་ཤིན་ཏུ་ལེགས་
པར་བརྩིགས་ཏེ་མཛེས་པར་བྱས་པ། བཻ་ཌཱུཪྻའི་ཕུང་པོ་བརྒྱ་ཕྲག་སྟོང་གིས་རབ་ཏུ་བརྒྱན་པ། མུ་ས་ར་གལ་པའི་ཀ་བ་བཀྱེ་བ། མུ་ཏིག་དམར་པོ་ལས་བྱས་པའི་སེང་གེའི་ཁྲི་
ཤིན་ཏུ་བཤམས་པ། ནོར་བུ་རིན་པོ་ཆེ་རང་བཞིན་སྣང་བའི་སེང་གེའི་རྒྱལ་མཚན་བསྒྲེང་བ། ནོར་བུ་རིན་པོ་ཆེ་རྣམ་པར་སྣང་བའི་བླ་རེ་བྲེས་པ། གསེར་གྱི་དྲ་བ་ཡིད་བཞིན་གྱི་
ནོར་བུས་བརྒྱན་པས་ཀུན་ནས་ཡོག་པ། ནོར་བུ་རིན་པོ་ཆེ་སྣ་ཚོགས་གྲངས་མེད་པས་རབ་ཏུ་བརྒྱན་པ། ཨསྨ་གར་བྷ་ལས་བརྩིགས་པའི་རྫིང་བུ་ཆུ་བསིལ་པས་གང་བ་དང་

45-1-220b

ལྡན་པ། རིན་པོ་ཆེ་ཐམས་ཅད་ཀྱི་ཤིང་གིས་བསྐོར་བ། རྒྱ་ཆེ་ཞིང་ཡངས་པ། རིམ་པ་བཅུར་བརྩེགས་པ། ཤིན་ཏུ་མཐོ་བ། སྒོ་བརྒྱད་དང་ལྡན་པར་འདུག་པ་མཐོང་ནས།
དེས་ཁྱིམ་དེའི་ནང་དུ་ཕྱིན་ཏེ། ཀུན་ཏུ་བལྟས་ན། རིམ་ཁང་ཐ་མའི་ནང་ན། བཟའ་བ་དང༌། བཏུང་བའི་རྣམ་པ་ཡོངས་སུ་གཏོང་བ་མཐོང་ངོ༌། །རིམ་ཁང་གཉིས་པའི་ནང་ན། གོས་ཀྱི་
རྣམ་པ་ཐམས་ཅད་ཡོངས་སུ་གཏོང་བ་མཐོང་ངོ༌། །རིམ་ཁང་གསུམ་པའི་ནང་ན། རིན་པོ་ཆེ་ཐམས་ཅད་ཀྱི་རྒྱན་དང་ལྷབ་ལྷུབ་ཡོངས་སུ་གཏོང་བ་མཐོང་ངོ༌། །རིམ་ཁང་བཞི་པའི་
ནང་ན། བཙུན་མོའི་འཁོར་དགའ་བའི་ཡོ་བྱད་དུ་བྱ་བ། བུད་མེད་རིན་པོ་ཆེ་ས་ཆེན་པོའི་སྟེང་ན་བཟང་དུ་བྱ་བ་ཡོངས་སུ་གཏོང་བ་མཐོང་ངོ༌། །རིམ་ཁང་ལྔ་པའི་ནང་ན། ས་ལྔ་པ་ལ་
གནས་པའི་བྱང་ཆུབ་སེམས་དཔའི་ཆོས་ཡང་དག་པར་འགྲོ་བའི་དགའ་བ་ལ་མོས་པ། འཇིག་རྟེན་ལ་ཕན་པ་དང༌། བདེ་བའི་སེམས་ཀྱི་སྤྱོད་པ་དང་ལྡན་པ། གཙུག་ལག་ཐམས་
ཅད་མངོན་པར་སྒྲུབ་པ། གཟུངས་ཀྱི་ཚུལ་དང༌། ཏིང་ངེ་འཛིན་གྱི་ཕྱག་རྒྱ་དང༌། ཏིང་ངེ་འཛིན་ལས་རྣམ་པར་ལྡང་བ་དང༌། ཏིང་ངེ་འཛིན་ལ་རྣམ་པར་སྤྱད་པ་དང༌། ཡེ་ཤེས་ཀྱི་
སྣང་བ་མངོན་པར་སྒྲུབ་པ་འདུས་ཤིང་འཁོད་པར་མཐོང་ངོ༌། །རིམ་ཁང་དྲུག་པའི་ནང་ན། བྱང་ཆུབ་སེམས་དཔའ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣམ་པར་སྤྱོད་པ་རབ་ཏུ་

45-1-221a

ཐོབ་པ། ཤེས་རབ་ཤིན་ཏུ་ཟབ་པ། རབ་ཏུ་ཞི་བའི་ཆོས་ཐམས་ཅད་མངོན་པར་ཤེས་པ། ཏིང་ངེ་འཛིན་དང༌། གཟུངས་ཀྱི་སྒོ་དང༌། སྙིང་པོ་མང་
པོས་སྒོ་ཀུན་ནས་འབྱུང་བ། བསྒྲིབས་པ་མེད་པའི་སྤྱོད་ཡུལ་ཅན་མི་གཉིས་པ་ལ་ཡང་དག་པར་སྤྱོད་པ། ཆོས་ཡང་དག་པར་འགྲོ་བ་ལ་རྣམ་པར་འཕྲུལ་བ། ཤེས་རབ་ཀྱི་ཕ་
རོལ་ཏུ་ཕྱིན་པའི་རྒྱུད་ཀྱི་རྗེས་སུ་འབྲང་ཞིང་རྣམ་པར་དབྱེ་བ་དང༌། རབ་ཏུ་གསལ་བར་བྱེད་པ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་མང་པོ་ཡང་དག་པར་འགྲོ་བ་བྱེད་པ་རྣམས་ཀུན་
ནས་འདུས་ཤིང་འཁོད་པ་མཐོང་སྟེ། འདི་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཞི་བའི་སྙིང་པོ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་འགྲོ་བ་ཐམས་ཅད་དུ་ཡེ་
ཤེས་རྣམ་པར་ཕྱེ་བ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་མི་གཡོ་བའི་གླིང་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་རྡུལ་དང་བྲལ་བའི་འོད་ཅེས་བྱ་བ་
དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཐུབ་པར་དཀའ་བ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་འགྲོ་བ་ཐམས་ཅད་མོས་པར་བྱེད་ཅིང༌། རྗེས་སུ་འབྲང་བའི་
དཀྱིལ་འཁོར་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཕྱི་བཞིན་འབྲང་བའི་ཚུལ་གྱི་དཀྱིལ་འཁོར་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་རྒྱ་མཚོའི་

45-1-221b

སྙིང་པོ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཀུན་ཏུ་ལྟ་བའི་བཏང་སྙོམས་ཐོབ་པ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་མི་ཟད་པའི་མཛོད་དང་ལྡན་
པ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཆོས་ཐམས་ཅད་ཀྱི་ཚུལ་རྒྱ་མཚོ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་འགྲོ་བ་རྒྱ་མཚོའི་རྗེས་སུ་སོང་བ་ཞེས་
བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཐོགས་པ་མེད་པའི་སྤོབས་པ་ཞེས་བྱ་བ་དང༌། ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་ཆོས་ཀྱི་སྤྲིན་ལ་དམིགས་པས་རིམ་པས་མི་དམིགས་
པའི་གནས་ཞེས་བྱ་བ་དང༌། དེ་ལྟར་ཤེས་རབ་ཀྱི་ཕ་རོལ་ཏུ་ཕྱིན་པའི་སྒོ་དེ་དག་ལ་སོགས་པ། ཤེས་རབ་ཀྱི་ཕ་རོལ་ཏུ་ཕྱིན་པ་གྲངས་མེད་པ་བརྒྱ་སྟོང་ཕྲག་བཅུ་ཚང་བར་ཡང་དག་པར་
བགྲོ་བ་བྱེད་ཅིང༌། རྒྱན་བརྗོད་དུ་མེད་པ་ཤིན་ཏུ་རྣམ་པར་ཕྱེ་བའི་འཁོར་གྱི་དཀྱིལ་འཁོར་ན་འཁོད་པ་མཐོང་བར་གྱུར་ཏེ། །རིམ་ཁང་བདུན་པའི་ནང་ན། བྱང་ཆུབ་སེམས་དཔའ་
སྒྲ་བརྙན་ལྟ་བུའི་བཟོད་པ་རབ་ཏུ་ཐོབ་པ། ཐབས་དང་ཡེ་ཤེས་རྣམ་པར་གདོན་མི་ཟ་བ་ལ་ཤིན་ཏུ་བྱུང་བ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྤྲིན་ཡང་དག་པར་འཛིན་
པ་ཤ་སྟག་འདུས་ཤིང་འཁོད་པར་མཐོང་ངོ༌། །རིམ་ཁང་བརྒྱད་པའི་ནང་ན། བྱང་ཆུབ་སེམས་དཔའ་མ་ཉམས་པར་འགྲོ་བའི་མངོན་པར་ཤེས་པ་རབ་ཏུ་ཐོབ་པ། འཇིག་རྟེན་གྱི་

45-1-222a

ཁམས་ཐམས་ཅད་དུ་རྣམ་པར་རྒྱུ་བ། འཁོར་གྱི་དཀྱིལ་འཁོར་ཐམས་ཅད་དུ་གཟུགས་བརྙན་རབ་ཏུ་འབྱུང་བ། ཆོས་ཀྱི་དབྱིངས་ཐམས་ཅད་དུ་
ལུས་ཤིན་ཏུ་རྣམ་པར་ཕྱེ་བ། དེ་བཞིན་གཤེགས་པ་ཐམས་ཅད་ཀྱི་ཞབས་ཀྱི་དྲུང་ནས་གུད་དུ་མི་འཕགས་པའི་ཡུལ་དང་ལྡན་པ། སངས་རྒྱས་ཐམས་ཅད་ཀྱི་སྐུ་ལ་ཡང་དག་
པར་གཞོལ་བ། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་དུ་སྔོན་དུ་བརྗོད་པའི་གཏམ་གྱི་སྐྱེས་བུར་གྱུར་པ་ཤ་སྟག་ཀུན་ནས་འདུས་ཤིང་འཁོད་པ་མཐོང་
ངོ༌། །རིམ་ཁང་དགུ་པའི་ནང་ན། བྱང་ཆུབ་སེམས་དཔའ་ཚེ་གཅིག་གིས་ཐོགས་པ་ཤ་སྟག་འདུས་ཤིང་འཁོད་པ་མཐོང་ངོ༌། །རིམ་ཁང་བཅུ་པའི་ནང་ན། དེ་བཞིན་གཤེགས་པ་
ཐམས་ཅད་ཐོག་མ་བྱང་ཆུབ་ཏུ་ཐུགས་བསྐྱེད་པ་དང༌། སྤྱོད་པ་དང༌། འབྱུང་བ་དང༌། སྨོན་ལམ་རྒྱ་མཚོ་དང༌། སངས་རྒྱས་ཀྱི་རྣམ་པར་འཕྲུལ་བའི་ཡུལ་དང༌། སངས་རྒྱས་ཀྱི་
ཞིང་དང༌། འཁོར་གྱི་དཀྱིལ་འཁོར་ཐམས་ཅད་དང་བཅས་པ་དང༌། ཆོས་ཀྱི་འཁོར་ལོ་རབ་ཏུ་སྒྲོག་པ་དང་བཅས་པ་དང༌། སེམས་ཅན་འདུལ་བ་མཛད་པའི་བྱིན་གྱི་རླབས་དང་
བཅས་པར་མཐོང་ངོ༌། །མཐོང་ནས་ཀྱང་ཆོས་ཀྱི་ཚོང་དཔོན་རིན་ཆེན་གཙུག་ཕུད་ལ་འདི་སྐད་ཅེས་སྨྲས་སོ། །འཕགས་པ། ཁྱོད་ལ་འདི་ལྟ་བུའི་ཕུན་སུམ་ཚོགས་པ་མངའ་ན།

45-1-222b

ཕུན་སུམ་ཚོགས་པའི་རྣམ་པ་དེ། ཇི་ལྟ་བུ་ཞིག་ཏུ་སྦྱང་བ་མཛད་མཛད། དགེ་བའི་རྩ་བ་ནི་སུ་ཞིག་ལ་ཡོངས་སུ་བསྐྲུན་བསྐྲུན། དེས་སྨྲས་པ། རིགས་ཀྱི་བུ། ཁོ་བོས་དྲན་ཏེ། འདས་
པའི་དུས་ཀྱི་བསྐལ་པ་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་འདས་པའི་ཡང་ཕ་རོལ་གཅིག་ན། འཇིག་རྟེན་གྱི་ཁམས་འཁོར་ལོ་སྣ་ཚོགས་ཞེས་བྱ་བར། དེ་བཞིན་གཤེགས་པ་
ཆོས་ཀྱི་དབྱིངས་འོད་ཟེར་མཐའ་ཡས་པས་ཡོངས་སུ་བརྒྱན་པའི་ཆོས་ཀྱི་རྒྱལ་པོ་ཞེས་བྱ་བ་མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་
ན་མེད་པ་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་འཇིག་རྟེན་དུ་བྱུང་སྟེ། དེ་བཞིན་གཤེགས་པ་དེ་ཡེ་ཤེས་རྣམ་པར་སྣང་བ་ལ་
སོགས་པ། ཉན་ཐོས་བྱེ་བ་ཕྲག་བརྒྱ་དང༌། ཡེ་ཤེས་ཉི་མའི་གཟི་བརྗིད་ལ་སོགས་པ། བྱང་ཆུབ་སེམས་དཔའ་བྱེ་བ་བརྒྱ་ཕྲག་སྟོང་དང་ཐབས་གཅིག་ཏུ་རྒྱལ་པོ་ཆོས་ཀྱི་དབང་ཕྱུག་
རྒྱལ་པོས་སྤྱན་དྲངས་ནས། བཟའ་ཤིང་གི་ར་བ་ཆེན་པོ་རིན་ཆེན་རྒྱལ་མཚན་གྱིས་མཛེས་པ་ཞེས་བྱ་བར་གཤེགས་ཏེ། དེ་བཞིན་གཤེགས་པ་དེ་གྲོང་ཁྱེར་དུ་གཤེགས་ནས།
ཚོང་འདུས་ཀྱི་སྲང་ནས་བཞུད་པའི་ཚེ། ཁོ་བོས་དེ་བཞིན་གཤེགས་པ་དེ་དང༌། བྱང་ཆུབ་སེམས་དཔའ་དང༌། ཉན་ཐོས་ཀྱི་དགེ་འདུན་དང་བཅས་པ་ལ་མཆོད་པ་བྱ་བའི་ཕྱིར་སིལ་

45-1-223a

སྙན་དང༌། རོལ་མོའི་སྒྲ་ཞིག་ཀྱང་ཕྱུང༌། སྤོས་ཀྱི་རི་ལུ་གཅིག་གཅིག་ཀྱང་བསྲེགས་ཏེ། བདུག་སྤོས་ཀྱིས་བསངས་སོ། །སྤོས་ཀྱི་རི་ལུ་གཅིག་པོ་
དེ་དེ་ལྟར་བསྲེགས་པས། ཞག་བདུན་དུ་འཛམ་བུའི་གླིང་ཐམས་ཅད་ཀྱང་སྤོས་ཀྱི་ན་བུན་གྱི་སྤྲིན་ཁ་དོག་སྣ་ཚོགས་དང་ལྡན་པ། སེམས་ཅན་ཐམས་ཅད་ཀྱི་ལུས་དང་འདྲ་བས་
ཡོངས་སུ་ཁེབས་པར་གྱུར་ཏོ། །སྤོས་ཀྱི་ན་བུན་གྱི་སྤྲིན་དེ་དག་ལས་ཀྱང་སྒྲ་འདི་སྐད་དུ་བརྗོད་དེ། དེ་བཞིན་གཤེགས་པ་ནི་བསམ་གྱིས་མི་ཁྱབ་པ་སྟེ། དུས་གསུམ་དུ་དྲི་མ་མེད་
པའི་ཡེ་ཤེས་ཀྱི་ཕུང་པོ་དང་ལྡན་པའོ། །ཐམས་ཅད་མཁྱེན་པ་སྟེ། སྒྲིབ་པ་ཐམས་ཅད་མི་མངའ་བའོ། །ཉོན་མོངས་པའི་བག་ཆགས་ཐམས་ཅད་ཡོངས་སུ་བྱང་བ་སྟེ། དེ་བཞིན་
གཤེགས་པ་ལ་ཡོན་ཕུལ་བ་ཐམས་ཅད་ཀྱང༌། ཐམས་ཅད་མཁྱེན་པའི་དོན་ཆེན་པོ་ཚད་མེད་པ་བསྒྲུབ་པར་འགྱུར་རོ། །ཐམས་ཅད་མཁྱེན་པ་ཉིད་དུ་ཡང་དག་པར་གཞོལ་བར་འགྱུར་
རོ་ཞེས་དེ་སྐད་དུ་ཁོ་བོའི་དགེ་བའི་རྩ་བ་ཡོངས་སུ་སྨིན་པར་བྱ་བ་དང༌། སེམས་ཅན་ཐམས་ཅད་དགེ་བའི་རྩ་བ་ལ་ཤུགས་ཡང་དག་པར་བསྐྱེད་པའི་ཕྱིར། སྤོས་ཀྱི་ན་བུན་གྱི་སྤྲིན་དེ་
ལས༑ སངས་རྒྱས་ཀྱི་བྱིན་གྱི་རླབས་ཀྱིས་སྒྲའི་རྣམ་པ་དེ་ལྟ་བུ་བྱུང་ངོ༌། །རིགས་ཀྱི་བུ། དེ་ལྟར་དེ་བཞིན་གཤེགས་པའི་བྱིན་གྱི་རླབས་ཀྱིས་བསྟན་པའི་ཆོ་འཕྲུལ་གྱི་དགེ་བའི་རྩ་བ་

45-1-223b

དེ་ཡང༌། ཁོ་བོས་གནས་གསུམ་དུ་ཡོངས་སུ་བསྔོས་ཏེ། གསུམ་གང་ཞེ་ན། འདི་ལྟར་ཕོངས་པ་ཐམས་ཅད་ཤིན་ཏུ་རྒྱུན་གཅད་པ་དང༌། དམ་པའི་ཆོས་མཉན་པ་དང་མི་འབྲལ་བ་དང༌།
དགེ་བའི་བཤེས་གཉེན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཐོང་བ་ཡོངས་སུ་རྫོགས་པར་འགྱུར་པར་བྱ་བའི་ཕྱིར་ཡོངས་སུ་བསྔོས་སོ། །རིགས་ཀྱི་བུ། ཁོ་བོས་
ནི་བྱང་ཆུབ་སེམས་དཔའི་རྣམ་པར་ཐར་པ། སྨོན་ལམ་གྱི་དཀྱིལ་འཁོར་ཐོགས་པ་མེད་པའི་རྒྱན་ཅེས་བྱ་བ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའི་ཡོན་ཏན་རིན་པོ་ཆེ་
ཚད་མེད་པའི་འབྱུང་གནས་སུ་གྱུར་པ། སངས་རྒྱས་ཀྱི་སྐུ་རྒྱ་མཚོ་དང་ཐ་མི་དད་པ་ལ་ཞུགས་པ། ཐ་མི་དད་པའི་ཆོས་ཀྱི་སྤྲིན་གྱི་ཆར་ཡང་དག་པར་འཛིན་པ། ཐ་མི་དད་པའི་ཡོན་ཏན་
རྒྱ་མཚོ་ལ་ཞུགས་པ། ཀུན་ཏུ་བཟང་པོའི་སྤྱོད་པའི་དྲ་བ་རྣམ་པར་རྒྱས་པར་གྱུར་པ། ཏིང་ངེ་འཛིན་ཐ་མི་དད་པའི་ཡུལ་ལ་ཞུགས་པ། བྱང་ཆུབ་སེམས་དཔའ་ཐམས་ཅད་ཐ་མི་
དད་པས་དགེ་བའི་རྩ་བ་རྒྱུན་གཅིག་ཏུ་གྱུར་པ། དེ་བཞིན་གཤེགས་པ་ཐམས་ཅད་དང་ཐ་མི་དད་ཅིང་རྣམ་པར་མི་རྟོག་པར་སྤྱོད་པ། དུས་གསུམ་ཐ་མི་དད་པས་མཉམ་པ་ཉིད་ལ་
ཞུགས་པ། བསྐལ་པ་ཐམས་ཅད་ཐ་མི་དད་པར་ཡོངས་སུ་གནས་པས་མི་སྐྱོ་བ། ཀུན་ཏུ་ལྟ་བ་ཐ་མི་དད་པའི་ཡུལ་གྱི་ས་ལ་གནས་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་

45-1-224a

པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན་ཡུལ་སྦའི་རྩ་བ་ཞེས་བྱ་བ་ཡོད་དེ། དེའི་གྲོང་ཁྱེར་ཀུན་ནས་སྒོ་ཞེས་
བྱ་བ་ན། ཚོང་དཔོན་སྤོས་འཚོང་ཀུན་ཏུ་ལྟ་བ་ཞེས་བྱ་བ་འདུག་གི། དེའི་གན་དུ་སོང་ལ་ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་
དང་༑ ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས་ཆོས་ཀྱི་ཚོང་དཔོན་རིན་ཆེན་གཙུག་ཕུད་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། ཆོས་ཀྱི་
ཚོང་དཔོན་རིན་ཆེན་གཙུག་ཕུད་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། ཆོས་ཀྱི་ཚོང་དཔོན་རིན་ཆེན་གཙུག་ཕུད་ཀྱི་དྲུང་ནས་
སོང་ངོ༌།།    །།བམ་པོ་དགུ་བཅུ་ལྔ་པ། དེ་ནས་ཚོང་དཔོན་གྱི་བུ་ནོར་བཟང་སངས་རྒྱས་མཐའ་ཡས་པ་མཐོང་བ་ལ་ཞུགས་པ། བྱང་ཆུབ་སེམས་དཔའ་
མཐའ་ཡས་པ་དང་འགྲོགས་པ་རབ་ཏུ་ཐོབ་པ། བྱང་ཆུབ་སེམས་དཔའི་ལམ་མཐའ་ཡས་པའི་ཚུལ་གྱིས་སྣང་བར་གྱུར་པ། ཆོས་ཀྱི་ཚུལ་མཐའ་ཡས་པས་མངོན་པར་
བརླན་པས་ཤིན་ཏུ་རྟོགས་པའི་སེམས་དང་ལྡན་པ། བྱང་ཆུབ་སེམས་དཔའི་མོས་པ་མཐའ་ཡས་པའི་ལམ་གྱི་རྣམ་པར་དག་པ། བྱང་ཆུབ་སེམས་དཔའི་དབང་པོ་

45-1-224b

མཐའ་ཡས་པའི་སྣང་བ་རབ་ཏུ་ཐོབ་པ། བྱང་ཆུབ་སེམས་དཔའི་བསམ་པ་མཐའ་ཡས་པའི་སྟོབས་ལ་གནས་པ། བྱང་ཆུབ་སེམས་དཔའི་སྤྱོད་པ་མཐའ་ཡས་པའི་རྗེས་སུ་སོང་བའི་
སེམས་དང་ལྡན་པ། བྱང་ཆུབ་སེམས་དཔའི་སྨོན་ལམ་མཐའ་ཡས་པའི་སྟོབས་ཡོངས་སུ་སྐྱེས་པ། བྱང་ཆུབ་སེམས་དཔའ་གཞན་གྱིས་ཐུབ་པ་མེད་པ་མཐའ་ཡས་པའི་རྒྱལ་
མཚན་ཅན། བྱང་ཆུབ་སེམས་དཔའི་ཡེ་ཤེས་སྣང་བ་མཐའ་ཡས་པའི་རྒྱུད་དང་ལྡན་པ། བྱང་ཆུབ་སེམས་དཔའི་ཆོས་མཐའ་ཡས་པའི་སྣང་བ་རབ་ཏུ་ཐོབ་པ་དེ། མཐར་གྱིས་
ཡུལ་སྦའི་རྩ་བ་གང་ན་བ་དེར་ཕྱིན་ནས། གྲོང་ཁྱེར་ཀུན་ནས་སྒོ་ཡོངས་སུ་ཚོལ་ཞིང་ཕྱོགས་དང༌། ཕྱོགས་མཚམས་དང༌། ཡུལ་ཕྱོགས་ཉེན་ཀོར་ཀུན་དང༌། སྒང་དང༌། གཤོང་
དང་༑ མཉམ་པ་དང༌། མི་མཉམ་པ་ཐམས་ཅད་དུ་ཡོངས་སུ་སྐྱོ་བ་མེད་པའི་བསམ་པ་དང༌། འཇིགས་པ་མེད་པའི་སེམས་དང༌། ལྡོག་པ་མེད་པའི་བརྩོན་འགྲུས་དང༌། ཐུབ་པ་
མེད་པའི་སེམས་ཀྱིས་དགེ་བའི་བཤེས་གཉེན་གྱི་གདམས་ངག་མ་བརྗེད་པ་དང༌། རྟག་ཏུ་དགེ་བའི་བཤེས་གཉེན་གྱི་སྤྱོད་པ་མ་ནོར་བས་སེམས་རབ་ཏུ་བསྒོས་པ་དང༌། སྒོ་
ཀུན་ནས་རྣམ་པར་དམིགས་པའི་དབང་པོ་དང་ལྡན་པ་དང༌། བག་མེད་པ་ཐམས་ཅད་དང་བྲལ་བ་དང༌། མིག་དང་རྣ་བ་གཡེང་བ་མེད་པར་ཀུན་ཏུ་ཚོལ་ཚོལ་ནས། ཡུལ་སྦའི་རྩ་

45-1-225a

པའི་དབུས་ཤིག་ན། གྲོང་ཁྱེར་ཀུན་ནས་སྒོ་ཚོང་འདུས་ཀྱི་རྡུལ་སྟོང་ཕྲག་བཅུའི་གནས་སུ་གྱུར་པ་དེ། ཤིན་ཏུ་བཟང་པོ་གྲུབ་པ། ར་བ་བརྟན་
པས་བསྐོར་བ། ཤིན་ཏུ་མཐོ་བ། བཞི་མདོ་བརྒྱད་ཀྱིས་བརྒྱན་པ་འདུག་པར་མཐོང་སྟེ། དེའི་ནང་ན་སྤོས་འཚོང་ཀུན་ཏུ་ལྟ་བ་ཡང༌། སྤོས་འཚོང་གི་ཁྱམས་ཤིག་ན་
འདུག་པ་མཐོང་ནས། སྤོས་འཚོང་ཀུན་ཏུ་ལྟ་བ་གང་ན་བ་དེར་ཕྱིན་ཏེ། སྤོས་འཚོང་ཀུན་ཏུ་ལྟ་བའི་རྐང་པ་གཉིས་ལ་སྤྱི་བོས་ཕྱག་འཚལ་ནས་མདུན་དུ་འདུག་སྟེ།
ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་
བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏོ། །སྨྲས་པ། རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། ཁོ་བོས་ནི་སེམས་ཅན་ཐམས་ཅད་ཀྱི་ནད་ཤེས་ཏེ། རླུང་ལས་གྱུར་པ་དང༌།
མཁྲིས་པ་ལས་གྱུར་པ་དང༌། བད་ཀན་ལས་གྱུར་པ་དང༌། ཆ་མཉམ་པར་འཁྲུགས་པ་དང༌། གཞན་གྱིས་གནོད་པར་བྱས་པ་དང༌། མི་མ་ཡིན་པ་ལས་གྱུར་པ་དང༌།

45-1-225b

དུག་འཐུངས་པ་དང༌། སྔགས་དང༌། མཚོན་དང༌། རོ་ལངས་པའི་སྦྱོར་བ་སྣ་ཚོགས་དང༌། མེ་ལས་གྱུར་པ་དང༌། ཆུས་བསྐྱོད་པ་ལས་གྱུར་པ་དང༌། དངངས་པ་དང༌། འཇིགས་པ་
སྣ་ཚོགས་ལས་གྱུར་པ་ཐམས་ཅད་ཀྱང་ཤེས་སོ། །ནད་དེ་དག་ཐམས་ཅད་ཞི་བར་བྱ་བའང་ཤེས་ཏེ། འདི་ལྟར་སྣུམ་པར་བྱ་བའང་རབ་ཏུ་ཤེས་སོ། །སྐྱུག་པར་བྱ་བ་དང༌། བཀྲུ་
བ་དང༌། བརྟ་བ་དང༌། གཏར་བ་དང༌། སྣའི་ཆོ་ག་དང༌། ཉར་དང༌། དུགས་དང༌། ལུམས་དང༌། བྱུག་པ་དང༌། དུག་གསོ་བ་དང༌། འབྱུང་པོའི་གདོན་མེད་པར་བྱ་བ་དང༌།
བཅུད་དང༌། ཁྲུས་དང༌། བཞག་པ་དང༌། བསྐྱེད་པ་དང༌། ཁ་དོག་སྦྱང་བ་དང༌། ཉམ་བསྟོད་པའང་རབ་ཏུ་ཤེས་ཏེ། རིགས་ཀྱི་བུ། ཕྱོགས་བཅུ་ནས་སེམས་ཅན་གང་ཇི་
སྙེད་ཅིག་ཁོ་བོའི་དྲུང་དུ་འོང་བ་དེ་དག་ཐམས་ཅད་ཀྱི་ནད་ཐམས་ཅད་ཀྱང་རབ་ཏུ་ཞི་བར་བྱེད་དེ། ནད་སོས་ནས་ཀྱང་ལེགས་པར་བཀྲུ་བ་དང༌། ལུས་ལ་བྱུག་པས་བྱུགས་པ་བྱས་ནས་
ཅི་ཚུལ་གྱི་རྒྱན་གྱིས་ཡན་ལག་ཤིན་ཏུ་བརྒྱན་ཏེ། ཅི་རིགས་པའི་གོས་ལུས་ལ་བསྐོན་ནས། ཁ་ཟས་བྲོ་བའི་མཆོག་དང་ལྡན་པ་སྣ་ཚོགས་ཀྱིས་ཡོངས་སུ་ཚིམ་པར་བྱས་
ཏེ༑ ནོར་དཔག་ཏུ་མེད་པས་ཀྱང་ཕུན་སུམ་ཚོགས་པར་བྱེད་དོ། །དེའི་འོག་ཏུ་ཡང་དེ་དག་ལ་མི་གཙང་བ་བསྟན་ཅིང་འདོད་ཆགས་སྤང་བའི་ཕྱིར་ཆོས་སྟོན་ཏོ། །བྱམས་པ་

45-1-226a

ཆེན་པོ་ཡོངས་སུ་བསྔགས་ཤིང་ཞེ་སྡང་སྤང་བའི་ཕྱིར་ཆོས་སྟོན་ཏོ། །ཆོས་རྣམ་པར་དབྱེ་བའི་བྱེ་བྲག་བསྟན་ཅིང་གཏི་མུག་སྤང་བའི་ཕྱིར་
ཆོས་སྟོན་ཏོ། །ཁྱད་པར་ཁོང་དུ་ཆུད་པའི་ཚུལ་གྱི་སྒོ་ཡང་དག་པར་བསྟན་ཅིང་ཆ་མཉམ་པའི་སྤྱོད་པ་དང༌། ཉོན་མོངས་པ་སྤང་བའི་ཕྱིར་ཆོས་སྟོན་ཏོ། །སངས་རྒྱས་ཀྱི་
ཡོན་ཏན་གྱི་ཆོས་དང་ལྡན་པའི་གཏམ་ཐམས་ཅད་ཡོངས་སུ་བརྗོད་ཅིང༌། བྱང་ཆུབ་ཀྱི་སེམས་འབྱུང་བའི་རྒྱུ་ཡོངས་སུ་སྟོན་ཏོ། །འཁོར་བའི་སྡུག་བསྔལ་ཚད་གཟུང་དུ་མེད་
པ་ཡོངས་སུ་བསྟན་ཅིང༌། སྙིང་རྗེ་ཆེན་པོ་འབྱུང་བའི་རྒྱུ་ཡོངས་སུ་སྟོན་ཏོ། །བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་བསགས་པ་ཡང་དག་པར་བསྔགས་ཤིང༌།
ཡོན་ཏན་ཚད་མེད་པ་འཐོབ་པ་དང་འབྱུང་བའི་རྒྱུ་ཡོངས་སུ་སྟོན་ཏོ། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བར་བྱ་བ་ཡོངས་སུ་བསྟན་ཅིང༌། ཐེག་
པ་ཆེན་པོའི་སྨོན་ལམ་འབྱུང་བའི་རྒྱུ་ཡོངས་སུ་སྟོན་ཏོ། །སངས་རྒྱས་ཀྱི་ཞིང་ཐམས་ཅད་དང༌། བསྐལ་པ་ཐམས་ཅད་དུ་གནས་པར་བྱ་བའི་སྤྱོད་པའི་དྲ་བ་ཤིན་ཏུ་རྒྱས་
པར་བཤད་ཅིང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་འཐོབ་པ་དང་འབྱུང་བའི་རྒྱུ་ཡོངས་སུ་སྟོན་ཏོ། །སྦྱིན་པའི་ཕ་རོལ་ཏུ་ཕྱིན་པ་ཡོངས་སུ་བསྔགས་

45-1-226b

ཤིང་མཚན་དང༌། དཔེ་བྱད་བཟང་པོས་བརྒྱན་པའི་སངས་རྒྱས་ཀྱི་སྐུ་འཐོབ་པ་དང༌། འབྱུང་བའི་རྒྱུ་ཡོངས་སུ་སྟོན་ཏོ། །ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་
བརྗོད་ཅིང༌། དེ་བཞིན་གཤེགས་པའི་སྐུ་ཡོངས་སུ་དག་པ་ཐམས་ཅད་དུ་འགྲོ་བ་ཐོབ་པ་དང་འབྱུང་བའི་རྒྱུ་ཡོངས་སུ་སྟོན་ཏོ། །བཟོད་པའི་ཕ་རོལ་ཏུ་ཕྱིན་པ་ཡོངས་སུ་བརྗོད་
ཅིང༌། དེ་བཞིན་གཤེགས་པའི་སྐུ་གཟུགས་དང༌། སྐུ་མདོག་རྣམ་པར་དག་པ་བསམ་གྱིས་མི་ཁྱབ་པའི་རྒྱུ་ཡོངས་སུ་སྟོན་ཏོ། །བརྩོན་འགྲུས་ཀྱི་ཕ་རོལ་ཏུ་ཕྱིན་པ་ཡོངས་
སུ་བརྗོད་ཅིང༌། དེ་བཞིན་གཤེགས་པའི་སྐུ་ཐུབ་པར་དཀའ་བ་ཡོངས་སུ་སྟོན་ཏོ། །བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་བརྗོད་ཅིང༌། དེ་བཞིན་གཤེགས་པའི་སྐུ་
ཟིལ་གྱིས་མ་ནོན་པ་རྣམ་པར་དག་པ་ཡོངས་སུ་སྟོན་ཏོ། །ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་བརྗོད་ཅིང༌། ཆོས་ཀྱི་སྐུ་ཡོངས་སུ་སྟོན་ཏོ། །ཐབས་མཁས་པའི་ཕ་
རོལ་ཏུ་ཕྱིན་པ་ཡོངས་སུ་བརྗོད་ཅིང༌། འགྲོ་བ་ཐམས་ཅད་ལ་མངོན་དུ་གྱུར་པའི་སྐུ་གཙང་ཞིང་རྣམ་པར་དག་པ་ཡོངས་སུ་སྟོན་ཏོ། །སྨོན་ལམ་གྱི་ཕ་རོལ་ཏུ་ཕྱིན་པ་ཡོངས་
སུ་བརྗོད་ཅིང༌། བསྐལ་པ་ཐམས་ཅད་ཀྱི་དུས་སུ་འགྲོ་བ་ཐམས་ཅད་ཀྱི་སེམས་དང་འགྲོགས་པའི་སྐུ་རྣམ་པར་དག་པ་ཡོངས་སུ་སྟོན་ཏོ། །སྟོབས་ཀྱི་ཕ་རོལ་ཏུ་ཕྱིན་པ་

45-1-227a

ཡོངས་སུ་བརྗོད་ཅིང༌། སངས་རྒྱས་ཀྱི་ཞིང་ཐམས་ཅད་དུ་མངོན་པར་འབྱུང་བའི་སྐུ་རྣམ་པར་དག་པ་ཡོངས་སུ་སྟོན་ཏོ། །ཡེ་ཤེས་ཀྱི་ཕ་རོལ་
ཏུ་ཕྱིན་པ་ཡོངས་སུ་བརྗོད་ཅིང༌། འགྲོ་བ་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་ཚིམ་པར་མཛད་པའི་སྐུ་རྣམ་པར་དག་པ་ཡོངས་སུ་སྟོན་ཏོ། །མི་དགེ་བའི་ཆོས་ཐམས་
ཅད་ལས་རྣམ་པར་ལྡོག་པ་ཡོངས་སུ་བརྗོད་ཅིང༌། བལྟ་ན་ཕུལ་དུ་བཟང་བའི་སྐུ་རྣམ་པར་དག་པ་ཡོངས་སུ་སྟོན་ཏོ། །དེ་ལྟར་དེ་དག་ཆོས་ཀྱི་སྦྱིན་པས་ཡོངས་སུ་བསྡུས་ཏེ། ནོར་
དང་རིན་པོ་ཆེ་མཐའ་ཡས་པའི་ཚོགས་ཀྱིས་ཉེ་བར་བརྟན་པ་བྱས་ཤིང་སོ་སོར་འགྱེད་དོ། །ཡང་རིགས་ཀྱི་བུ། ཁོ་བོ་ནི་སྤོས་དང༌། བདུག་སྤོས་དང༌། བསྒོ་བ་དང༌། བསྐུ་བ་
སྦྱོར་ཤེས་ཏེ། འདི་ལྟར་སྤོས་ཀྱི་རྒྱལ་པོ་གཞལ་དུ་མེད་པ་ལ་སོགས་པ་དང༌། སྤོས་ཀྱི་རྒྱལ་པོ་སིནྡྷུ་ཝ་ར་ལ་སོགས་པ་དང༌། སྤོས་ཀྱི་རྒྱལ་པོ་མི་ཕམ་པ་ལ་སོགས་པ་དང༌།
སྤོས་ཀྱི་རྒྱལ་པོ་རྣམ་པར་གསལ་བྱེད་ལ་སོགས་པ་དང༌། སྤོས་ཀྱི་རྒྱལ་པོ་ཉི་མ་ཡོད་པ་ལ་སོགས་པ་དང༌། སྤོས་ཀྱི་རྒྱལ་པོ་དུས་དང་མཐུན་པ་ལ་སོགས་པ་དང༌། སྤོས་ཀྱི་
རྒྱལ་པོ་སྤྲུལ་གྱི་སྙིང་པོའི་ཙན་དན་ལ་སོགས་པ་དང༌། སྤོས་ཀྱི་རྒྱལ་པོ་སྤྲིན་གྱི་ཨ་ག་རུ་ལ་སོགས་པ་དང༌། སྤོས་ཀྱི་རྒྱལ་པོ་དབང་པོ་མི་འཁྲུགས་པ་ལ་སོགས་པ་སྤོས་

45-1-227b

སྦྱར་བ་ཐམས་ཅད་ཀྱང་རབ་ཏུ་ཤེས་སོ། །ཡང་རིགས་ཀྱི་བུ། ཁོ་བོས་ནི་སེམས་ཅན་ཐམས་ཅད་ཡོངས་སུ་ཚིམ་པར་བྱེད་པ་དང༌། སྒོ་ཐམས་ཅད་ནས་སངས་རྒྱས་བལྟ་ཞིང་མཆོད་
པ་དང༌། བསྙེན་བཀུར་བའི་སྤོས་ཀྱི་གཟུགས་ཤེས་ཏེ། རིགས་ཀྱི་བུ། སེམས་ཅན་ཐམས་ཅད་ཡོངས་སུ་ཚིམ་པར་བྱེད་པ་དང༌། སྒོ་ཐམས་ཅད་ནས་སངས་རྒྱས་བལྟ་ཞིང་མཆོད་
པ་དང༌། བསྙེན་བཀུར་བའི་སྤོས་ཀྱི་གཟུགས་འདིས་ཁོ་བོའི་བསམ་པ་ཐམས་ཅད་ཀྱང་ཡོངས་སུ་རྫོགས་པར་འགྱུར་ཏེ། དེའི་མཐུས་ཁོ་བོ་སེམས་ཅན་ཐམས་ཅད་ཡོངས་སུ་སྐྱོབ་
པའི་རྒྱན་གྱི་སྤྲིན་བྱིན་གྱིས་རློབ་པ་བྱེད་དོ། འདི་ལྟར་སྤོས་ཀྱི་ཁང་པ་བརྩེགས་པའི་སྤྲིན་གྱི་རྒྱན་ནས། རྣམ་པ་ཐམས་ཅད་དུ་དེ་བཞིན་གཤེགས་པ་མཆོད་ཅིང་རིམ་གྲོར་བྱ་
བའི་རྒྱན་གྱི་སྤྲིན་གྱི་བར་དུ་བྱིན་གྱིས་རློབ་པ་བྱེད་དོ། །རིགས་ཀྱི་བུ། ཁོ་བོ་ནི་ནམ་དེ་བཞིན་གཤེགས་པ་ལ་མཆོད་པར་བྱ་བར་འདོད་པར་གྱུར་པ་དེའི་ཚེ། ཁོ་བོས་སེམས་
ཅན་ཐམས་ཅད་ཡོངས་སུ་ཚིམ་པར་བྱེད་པ་དང༌། སྒོ་ཐམས་ཅད་ནས་སངས་རྒྱས་བལྟ་ཞིང་མཆོད་པ་དང་བསྙེན་བཀུར་བའི་སྤོས་ཀྱི་གཟུགས་འདི་ལས་སྤོས་ཀྱི་མཛོད་ཀྱི་ཁང་པ་
བརྩེགས་པའི་སྤྲིན་ཚད་གཟུང་དུ་མེད་པ་བཏོན་ཅིང༌། ཕྱོགས་བཅུའི་ཆོས་ཀྱི་དབྱིངས་ཐམས་ཅད་ན་བཞུགས་པའི་དེ་བཞིན་གཤེགས་པའི་ཆོས་ཀྱི་དཀྱིལ་འཁོར་གྱི་ཆོས་ཀྱི་དབྱིངས་

45-1-228a

ཐམས་ཅད་དུ་སྤོས་ཐམས་ཅད་ཀྱི་མཛོད་ཀྱི་ཁང་པ་བརྩེགས་པའི་སྤྲིན་གྱི་རྒྱན་བྱིན་གྱིས་རློབ་པ་བྱེད་དོ། །ཆོས་ཀྱི་དབྱིངས་ཐམས་ཅད་དུ་སངས་
རྒྱས་ཀྱི་ཞིང་ཐམས་ཅད་ཡོངས་སུ་སྦྱོང་བའི་སྤྲིན་གྱི་རྒྱན་དང༌། སྤོས་ཀྱི་ཁང་པའི་སྤྲིན་གྱི་རྒྱན་དང༌། སྤོས་ཀྱི་ར་བའི་སྤྲིན་གྱི་རྒྱན་དང༌། སྤོས་ཀྱི་བ་གམ་གྱི་སྤྲིན་གྱི་རྒྱན་
དང་༑ སྤོས་ཀྱི་རྟ་བབས་ཀྱི་སྤྲིན་གྱི་རྒྱན་དང༌། སྤོས་ཀྱི་སྐར་ཁུང་གི་སྤྲིན་གྱི་རྒྱན་དང༌། སྤོས་ཀྱི་པུ་ཤུའི་སྤྲིན་གྱི་རྒྱན་དང༌། སྤོས་ཀྱི་ཟླ་གམ་གྱི་སྤྲིན་གྱི་རྒྱན་དང༌། སྤོས་ཀྱི་གདུགས་
ཀྱི་སྤྲིན་གྱི་རྒྱན་དང༌། སྤོས་ཀྱི་རྒྱལ་མཚན་བསྒྲེང་བའི་སྤྲིན་གྱི་རྒྱན་དང༌། སྤོས་ཀྱི་ལྷའི་བ་དན་གྱི་སྤྲིན་གྱི་རྒྱན་དང༌། སྤོས་ཀྱི་བླ་རེའི་སྤྲིན་གྱི་རྒྱན་དང༌། སྤོས་ཀྱི་གཟུགས་ཀྱི་དྲ་
བའི་སྤྲིན་གྱི་རྒྱན་དང༌། སྤོས་ཀྱི་འོད་ཀྱི་སྤྲིན་གྱི་རྒྱན་དང༌། སྤོས་ཀྱི་སྣང་བ་དྲི་མ་མེད་པའི་སྤྲིན་གྱི་རྒྱན་དང༌། སྤོས་ཐམས་ཅད་ཀྱི་སྤྲིན་གྱི་ཆར་རབ་ཏུ་འབབ་པའི་རྒྱན་བྱིན་གྱིས་རློབ་
སྟེ༑ རིགས་ཀྱི་བུ། ཁོ་བོས་ནི་སེམས་ཅན་ཐམས་ཅད་ཡོངས་སུ་ཚིམ་པར་བྱེད་པ་དང༌། སྒོ་ཐམས་ཅད་ནས་སངས་རྒྱས་བལྟ་ཞིང་མཆོད་པ་དང༌། བསྙེན་བཀུར་བའི་སྤོས་
ཀྱི་གཟུགས་ཀྱི་ཆོས་ཀྱི་སྒོ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་སྨན་གྱི་རྒྱལ་པོ་ལྟ་བུར་གྱུར་པ་བལྟ་ན་དོན་ཡོད་པ། འགྲོགས་ན་དོན་ཡོད་པ། རྗེས་སུ་དྲན་ན་

45-1-228b

དོན་ཡོད་པ། བརྟུལ་ཞུགས་རྗེས་སུ་བྱས་ན་དོན་ཡོད་པ། མིང་ཐོས་ན་དོན་ཡོད་པ། མཐོང་བ་ཙམ་གྱིས་སེམས་ཅན་ཐམས་ཅད་ཀྱི་ཉོན་མོངས་པ་ཞི་བར་འགྱུར་བ། མཐོང་བ་ཙམ་
གྱིས་སེམས་ཅན་རྣམས་ངན་སོང་གི་རྒྱུད་ལས་ལྡོག་པར་འགྱུར་བ། མཐོང་བ་ཙམ་གྱིས་སེམས་ཅན་ཐམས་ཅད་སངས་རྒྱས་ཀྱི་ཆོས་ལ་སྐབས་བྱེ་བ་ཐོབ་པར་འགྱུར་བ། མཐོང་བ་
ཙམ་གྱིས་སེམས་ཅན་རྣམས་ཀྱི་སྡུག་བསྔལ་གྱི་ཕུང་པོ་ཐམས་ཅད་ཞི་བར་འགྱུར་བ། མཐོང་བ་ཙམ་གྱིས་སེམས་ཅན་རྣམས་འཇིགས་པ་དང༌། འཁོར་བའི་ལམ་གྱི་རྒྱུད་ཐམས་
ཅད་ཀྱི་འཇིགས་པ་དང་བྲལ་བར་འགྱུར་བ། མཐོང་བ་ཙམ་གྱིས་སེམས་ཅན་རྣམས་ཐམས་ཅད་མཁྱེན་པའི་ཕྱོགས་ལ་རྟེན་པར་འགྱུར་བའི་ཕྱིར་མི་འཇིགས་པ་ཐོབ་པར་འགྱུར་བ་
མཐོང་བ་ཙམ་གྱིས་སེམས་ཅན་རྣམས་རྒ་ཤིའི་གྲོག་པོ་དང༌། གཡང་སར་མི་ལྟུང་བ། མཐོང་བ་ཙམ་གྱིས་སེམས་ཅན་རྣམས་ཆོས་ཀྱི་དབྱིངས་མཉམ་པ་ཉིད་ལ་གནས་པས་མྱ་
ངན་ལས་འདས་པའི་བདེ་བ་འཐོབ་པར་འགྱུར་བ་དེ་དག་གི་སྤྱོད་པ་ཤེས་པའམ་ཡོན་ཏན་བརྗོད་པ་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་
ཏ་ལའི་རྒྱལ་མཚན་ཞེས་བྱ་བ་ཡོད་དེ། དེ་ན་རྒྱལ་པོ་མེ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔའ་བྱང་ཆུབ་སེམས་དཔའི་སྤྱོད་པ་ལ་བསླབ་

45-1-229a

པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང༌། ཚོང་དཔོན་སྤོས་འཚོང་ཀུན་ཏུ་ལྟ་བའི་རྐང་པ་གཉིས་ལ་
སྤྱི་བོས་ཕྱག་འཚལ་ཏེ། ཚོང་དཔོན་སྤོས་འཚོང་ཀུན་ཏུ་ལྟ་བ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། ཚོང་དཔོན་སྤོས་འཚོང་ཀུན་
ཏུ་ལྟ་བའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་དགེ་བའི་བཤེས་གཉེན་གཅིག་ནས་གཅིག་ཏུ་བརྒྱུད་པ་དེ་དག་རྗེས་སུ་དྲན་པར་བྱེད་ཅིང༌། དགེ་བའི་བཤེས་
གཉེན་གྱི་གདམས་ངག་གི་སྒོ་དེ་དག་རྗེས་སུ་དྲན་པར་བྱ་བ་དང༌། བདག་ནི་དགེ་བའི་བཤེས་གཉེན་གྱིས་ཡོངས་སུ་བཟུང་ངོ་ཞེས་རང་གི་སེམས་ཡོངས་སུ་ཚིམ་པར་བྱ་བ་དང༌།
བདག་ནི་དགེ་བའི་བཤེས་གཉེན་གྱིས་ཡོངས་སུ་བསྲུངས་པས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་ལྡོག་པར་མི་འགྱུར་རོ་སྙམ་དུ་རྣམ་པར་སེམས་ཤིང་སེམས་
དགའ་བ་ནི་རབ་ཏུ་ཐོབ། སེམས་དང་བ་དང༌། སེམས་རབ་ཏུ་དགའ་བ་དང༌། སེམས་རངས་པ་དང༌། སེམས་མགུ་བ་དང༌། སེམས་མོས་པ་དང༌། སེམས་ཀྱི་ཤུགས་དང༌། སེམས་
རྣམ་པར་ཞི་བ་དང༌། སེམས་རྒྱ་ཆེན་པོ་དང༌། སེམས་རྒྱན་དང༌། སེམས་ལ་ཐོགས་པ་མེད་པ་དང༌། སེམས་ལ་སྒྲིབ་པ་མེད་པ་དང༌། སེམས་རྣམ་པར་ཕྱེ་བ་དང༌། སེམས་ཡང་དག་པར་

45-1-229b

གཞོལ་བ་དང༌། སེམས་ཀྱི་དབང་དང༌། སེམས་དབང་བསྒྱུར་བ་དང༌། སེམས་ཀྱི་ཆོས་ཁོང་དུ་ཆུད་པ་དང༌། སེམས་ཀྱིས་ཞིང་རྒྱས་པར་དགང་བ་དང༌། སེམས་སངས་རྒྱས་མཐོང་བས་བརྒྱན་
པ་དང༌། སེམས་སྟོབས་བཅུའི་ཡིད་ལ་བྱ་བ་དང་མི་འབྲལ་བའང་ཐོབ་ནས། དེ་མཐར་གྱིས་ལྗོངས་ནས་ལྗོངས་དང༌། གྲོང་ནས་གྲོང་དང༌། ཡུལ་ནས་ཡུལ་དུ་ཚོལ་ཞིང༌། གྲོང་ཁྱེར་
ཏ་ལའི་རྒྱལ་མཚན་གང་ན་བ་དེར་ཕྱིན་ཏེ། རྒྱལ་པོ་མེ་གང་ན་བཞུགས་ཞེས་དྲིས་ན། དེ་ལ་འགྲོ་བ་གཞན་དག་གིས་འདི་སྐད་དུ་བསྟན་ཏེ། རིགས་ཀྱི་བུ། འདི་རེ། རྒྱལ་པོ་མེ་ནི། རྒྱལ་པོའི་
དོན་བསྒྲུབ་པའི་ཕྱིར་སེང་གེའི་གདན་ལ་བཞུགས་ཤིང་རྒྱལ་པོའི་འཕྲིན་ལས་མཛད་དོ། །ཁམས་རབ་ཏུ་སྐྱོང་ངོ༌། །ཆད་པས་གཅད་པར་འོས་པ་ནི་ཆད་པས་གཅོད་དོ། །བྱ་དགས་བསྡུ་
བར་འོས་པ་ནི། བྱ་དགས་སྡུད་དོ། །གཡོན་ཡོད་པ་རྣམས་ལ་ནི་གྱོད་རྨོད་དོ། །རྩོད་པ་རྣམས་ཀྱི་ཞལ་ཆེ་ནི་ཡོངས་སུ་གཅོད་དོ། །དམའ་བ་རྣམས་ནི་དབུགས་འབྱིན་ཏོ། །དྲེགས་པ་རྣམས་ནི།
འདུལ་བ་མཛད་དོ། །སྲོག་གཅོད་པ་ལས་ནི་རྣམ་པར་ཟློག་གོ །མ་བྱིན་པར་ལེན་པ་དང་ནི་རྣམ་པར་འབྱེད་པ་མཛད་དོ། །གཞན་གྱིས་ཡོངས་སུ་བཟུང་བ་ལ་མངོན་པར་ཞེན་པ་ནི་རྣམ་པར་
ཞི་བར་མཛད་དོ། །བརྫུན་དུ་སྨྲ་བ་ལས་ནི་ཕྱིར་ཟློག་པ་མཛད་དེ། །ཕྲ་མའི་ཚིག་དང་ནི་རྣམ་པར་དབྲལ་བར་མཛད་དོ། །ཞེ་གཅོད་པའི་ངག་ནི་རྒྱུན་གཅོད་པ་མཛད་དོ། །ཚིག་ཀྱལ་བ་ལས་ནི་ཡོངས་

45-1-230a

སུ་གློན་ནོ། །ཆགས་སེམས་དང་ནི་མི་འདྲེ་བར་མཛད་དོ། །གནོད་སེམས་དང་ནི་རྒྱང་སྲིང་ངོ༌། །ལོག་པར་ལྟ་བ་ནི་འདྲེ་བ་མེད་པར་མཛད་དོ། །དེ་ནས་ཚོང་དཔོན་
གྱི་བུ་ནོར་བཟང་རྒྱལ་པོ་མེ་གང་ན་བ་དེར་ཕྱིན་ན། དེས་མཐོང་བ། རྒྱལ་པོ་མེ་དེ་ནི་རིན་པོ་ཆེའི་སེང་གེའི་ཁྲི་ཆེན་པོ་རྡོ་རྗེ་མཐུ་བོ་ཆེའི་ནོར་བུ་སྣ་ཚོགས་ཀྱིས་སྤྲས་པ། རིན་པོ་ཆེ་འོད་གསལ་
བ་རྣམ་པ་སྣ་ཚོགས་གྲངས་མེད་པ་ལས་བྱས་པའི་རྐང་པ་བཀྱེ་བ། རིན་པོ་ཆེ་གཅིག་མ་ཡིན་པས་ལེགས་པར་སྤྲས་ཤིང་བརྒྱན་པས་ཡིད་དུ་འོང་བའི་ལྷུན་དང་ལྡན་པ། གསེར་གྱི་ལྕག།
བོད་ཀྱི་དྲ་བས་ལེགས་པར་བླས་ཤིང་ཆུབ་པར་བཏགས་པ། ནོར་བུ་རིན་པོ་ཆེ་དུ་མའི་སྒྲོན་མས་ཤིན་ཏུ་སྣང་བར་བྱས་པ། ནོར་བུ་རིན་པོ་ཆེ་དབང་གི་རྒྱལ་པོ་ལས་བྱས་པའི་པདྨོའི་སྙིང་
པོ་ཅན་ལྷ་རྫས་ཀྱི་རིན་པོ་ཆེའི་སྟན་རིམ་པ་དུ་མར་བཏིང་བ། གམ་ཡོ་ནས་ལྷ་རྫས་ཀྱི་སྤོས་སྣ་ཚོགས་ཀྱི་བདུག་སྤོས་ཀྱིས་ཤིན་ཏུ་བདུག་པ། རིན་པོ་ཆེའི་རྒྱལ་མཚན་བསྒྲེང་བ་བརྒྱ་སྟོང་གིས་
མཛེས་པར་བྱས་པ། རིན་པོ་ཆེའི་བ་དན་བརྒྱ་ཕྲག་རྣམ་པར་བྲེས་པས་བརྒྱན་པ། རིན་པོ་ཆེའི་མེ་ཏོག་གི་ཆུན་པོ་སྣ་ཚོགས་ཀྱི་ལྡ་ལྡི་རབ་ཏུ་བཀྱེ་བས་ཤིན་ཏུ་མཛེས་པར་བྱས་པ།
སྟེང་ནས་ལྷ་རྫས་ཀྱི་རིན་པོ་ཆེའི་བླ་རེ་སྣ་ཚོགས་བྲེས་པ་ཞིག་ལ་འདུག་ཅིང༌། དེ་ནི་གཞོན་ཞིང་དར་ལ་བབ་པ་གཟུགས་མཛེས་ཤིང་བལྟ་ན་ཡིད་དུ་འོང་བ། སྐྲ་མཐོན་མཐིང་གཡས་

45-1-230b

ཕྱོགས་སུ་འཁྱིལ་བ་དང་ལྡན་པ། མགོ་གདུགས་ལྟར་འདུག་པ། གཙུག་ཏོར་གྱི་སྤྱི་བོ་ཅན། དཔྲལ་བ་ཡངས་པ། མིག་དཀར་ནག་འབྱེས་ཤིང་རིང་ལ། རྫི་མ་བའི་རྫི་མ་ལྟར་འདུག་པ།
སྣའི་དབྱིབས་ལེགས་ཤིང་བཟང་ལ། རན་པར་མཛེས་པ་དང་ལྡན་པ། མཆུ་མཚལ་ལྟར་མདོག་བཟང་ཞིང་ཤིན་ཏུ་ལེགས་པ་དང་ལྡན་པ། སོ་མཉམ་ཞིང་ཐགས་བཟང་ལ་ཤིན་ཏུ་དཀར་
བ་བཞི་བཅུ་ཚང་བ་དང་ལྡན་པ། འགྲམ་པའི་ལྷ་ང་སེང་གེའི་འགྲམ་པ་ལྟར་འདུག་པ། མཁུར་བ་ཤས་རྒྱས་པ། སྨིན་ཚུགས་གཞུ་ལྟར་འདུག་ཅིང་རིང་ལ་ཤིན་ཏུ་མཛེས་པ། མཛོད་
སྤུ་ཟླ་བའི་ཁ་དོག་ལྟར་འདུག་པའི་ཐིག་ལེ་ཅན། རྣ་ཤལ་རིང་ཞིང་ལྷོད་པར་འཕྱང་བ། ཟླ་བ་ཉ་བ་ལྟར་བཞིན་མདངས་དང་ལྡན་ཞིང་བཟང་པ། མགུལ་ཟླུམ་ཞིང་དུང་ལྟར་མཛེས་
པ༑ སྙིང་ག་དཔལ་གྱི་བེའུས་བརྒྱན་པ། རོ་སྟོད་སེང་གེའི་སྟོད་ལྟར་འདུག་པ། ཐལ་གོང་ཤིན་ཏུ་རྒྱས་པ། དཔུང་མགོའི་ལྷུན་ལེགས་ཤིང་ཟླུམ་པ། ལག་པ་རིང་བ། དྲ་བར་འབྲེལ་བའི་སོར་
མོ་ཅན། རྐང་ལག་འཁོར་ལོས་བརྒྱན་པ། རྐང་ལག་འཇམ་ཞིང་གཞོན་ལ་ཤས་རྒྱས་པ། བདུན་ཤིན་ཏུ་མཐོ་བ། རྐེད་པ་རྡོ་རྗེ་ལྟར་འདུག་པ། ལུས་ཆེ་ཞིང་དྲང་བ། བྲལ་ཟླུམ་པ། ཕོ་མཚན་
གསང་བའི་སྦུབས་ན་འདུག་པ། བྱིན་པ་རི་དྭགས་ཨེ་ན་ཡའི་བྱིན་པ་ལྟར་འདུག་པ། སོར་མོ་རིང་བ། རྐང་པའི་རྟིང་པ་ཡངས་པ། འོད་འདོམ་གང་བ་དང་ལྡན་པ། མདོག་གསེར་གྱི་ཁ་དོག་ལྟར་འདུག་པ།

45-1-231a

བ་སྤུ་རེ་རེ་ནས་གཡས་ཕྱོགས་གྱེན་དུ་འཁྱིལ་བ། ཤིང་ནྱ་གྲོ་ཧའི་རྒྱལ་པོ་ལྟར་ཆུ་ཞེང་གབ་པ། ལུས་མཚན་དང་དཔེ་བྱད་བཟང་པོས་ཤིན་ཏུ་བརྒྱན་པ།
མགོ་ལ་ནོར་བུ་རིན་པོ་ཆེ་ཡིད་བཞིན་གྱི་ཅོད་པན་ཐོགས་པ། འཛམ་བུ་ཆུ་ཀླུང་གི་གསེར་ལས་བྱས་པའི་དཔྲལ་བའི་རྒྱན་ཟླ་གམ་གྱིས་མཛེས་པར་བརྒྱན་པ། རྣ་བ་ལས་རིན་པོ་ཆེ་ཨིནྡྲ་ནཱི་
ལའི་རྣ་ཆ་དྲི་མ་མེད་པ་འཕྱང་བ། ནོར་བུ་རིན་པོ་ཆེ་རིན་ཐང་མེད་པའི་སེ་མོ་དོའི་འོད་ཀྱིས་སྣང་བར་བྱས་པས། དྲི་མ་མེད་པའི་རོ་སྟོད་རྒྱས་པ་དང་ལྡན་པ། ལྷ་རྫས་ཀྱི་ནོར་བུ་དམ་པའི་
དཔུང་རྒྱན་དང༌། གདུ་བུས་ལག་པ་མཛེས་པར་བརྒྱན་པ་ཞིག་སྟེ། རིན་པོ་ཆེའི་གདུགས་ཆེན་པོ་རིན་པོ་ཆེའི་བཻ་ཌཱུཪྱ་དྲི་མ་མེད་པའི་ཡུ་བ་ཅན། རིན་པོ་ཆེ་ཤར་བུ་བརྒྱ་ཕྲག་བཅུས་རྣམ་
པར་ཕྱེ་བ། འཛམ་བུ་ཆུ་ཀླུང་གི་གསེར་གྱི་བླ་གབ་ཅན། ནོར་བུ་རིན་པོ་ཆེ་སྒྲ་སྣང་བ་རྣམ་པར་དག་པའི་སྙིང་པོ་ཅན། རིན་པོ་ཆེའི་དྲིལ་བུའི་ཕྲེང་བ་ལས་སྒྲ་སྙན་ཅིང་ཡིད་དུ་འོང་བ་འབྱུང་བ།
ནོར་བུ་རིན་པོ་ཆེའི་འོད་ཕྱོགས་ཀུན་ཏུ་འཕྲོ་བ་ཅན་དྲུང་ནས་བཟུང་ཞིང་བསྒྲེང་བ། རྒྱལ་པོའི་གཟི་བརྗིད་དང་དབང་ཆེན་པོ་ལ་གནས་པ། སྲིད་ལ་གཞན་གྱི་འཁོར་གྱིས་གཅོ་བ་མེད་
པ༑ དགྲའི་འཇིགས་པ་དང་བྲལ་པའི་དབང་ཕྱུག་དང་ལྡན་པར་འདུག་པ་མཐོང་ངོ༌། །དེའི་འཁོར་ཀུན་ནས་ཀྱང་བློན་པོ་སྟོང་ཕྲག་བཅུ་ཚོགས་ཤིང་རྒྱལ་པོའི་དགོས་པ་སྒྲུབ་པ་ལ་བརྩོན།

45-1-231b

པ་མཐོང་ངོ༌། །དེའི་མདུན་ན་ཆད་པས་གཅོད་པའི་མི་སེམས་ཅན་དམྱལ་བའི་སྲུང་མ་ལྟ་བུ། གཤིན་རྗེའི་གཡོག་འཁོར་ལྟ་བུ། འཇིགས་འཇིགས་ལྟའི་གོས་གྱོན་པ། གཏུམ་ཞིང་
མི་བཟད་ལ་འཇིགས་པ་ཆེན་པོ་བསྐྱེད་པ། མིག་དམར་བ། སོ་གཙིགས་པ། གདོང་གི་གཉེར་མ་གསུམ་ཁྲོ་གཉེར་དུ་བསྡུས་པ། རལ་གྲི་དང༌། སྟ་རེ་དང༌། ལྕགས་ཀྱི་ཆངས་མདུང་དང༌།
མདའ་དང༌། བེར་ག་དང༌། མདུང་ལ་སོགས་པའི་མཚོན་ཆ་དང༌། ལག་ཆ་ཐོགས་པ། ལུས་དང་བཞིན་གྱི་དབྱིབས་མི་སྡུག་ཅིང་འཇིགས་སུ་རུང་བ། སྤྲིན་ནག་པོ་ལྟར་འདུག་པ། མི་སྙན་
ཅིང་བརླང་ལ་སྡང་བའི་སྒྲ་དྲག་པོ་འབྱིན་པ། གཟི་བལྟ་བར་དཀའ་བ་འཇིགས་པ་ཆེན་པོ་བསྐྱེད་པ། སྲོག་ཆགས་བརྒྱ་ཕྲག་སྟོང་གི་སྙིང་འགེམས་པར་བྱེད་པ་དེ་ལྟ་བུ་དག་ཆད་པས་གཅད་
པར་འོས་པའི་སེམས་ཅན་ཆད་པས་གཅོད་པ་ལ་བརྩོན་པ་མཐོང་ངོ༌། །དེ་ན་སྲོག་ཆགས་རྐུ་བ། གཞན་གྱི་ནོར་ལ་འཕྲོག་པ། སེམས་ཅན་གྱི་ལོངས་སྤྱོད་ཆུད་གསོན་པ། ལམ་
སྒུགས་ཤིང་འཕྲོག་པ། གྲོང་དང༌། གྲོང་ཁྱེར་དང༌། གྲོང་རྡལ་དང༌། ལྷས་ལ་མེས་གཏོང་བ། གྲོང་དུ་ཆོམ་པོ་བྱེད་པ། ཁྱིམ་ཕུགས་འདེབས་པ། སྡིག་སྡིག་ལྟར་བྱེད་པ། དུག་
ལྡུད་པ། བཀྲུགས་མ་བྱེད་པ། ཐོང་མི་བྱེད་པ། བྱི་བོ་བྱེད་པ། ལོག་པར་ཞུགས་པ། གནོད་པར་སེམས་པ། འདོད་ཆེན་ཆེ་བ། སྡིག་པ་སྣ་ཚོགས་ཀྱི་ལས་མི་བཟད་པ་བྱེད་པ་

45-1-232a

བརྒྱ་སྟོང་མང་པོ་བཅིང་བ་དམ་པོ་ལྔས་བཅིངས་ཤིང༌། རྒྱལ་པོ་མེའི་དྲུང་དུ་ཁྲིད་པ་དག་ཀྱང་མཐོང་ངོ༌། །དེ་དག་ལའང་རྒྱལ་པོ་མེས་ཅི་རིགས་པར་ཆད་
པས་གཅད་པར་གྱུར་པ་མཐོང་ངོ༌། །དེས་དེ་ན་རྒྱལ་པོ་མེས་བསྒོ་ཞིང༌། ལ་ལ་ནི་རྐང་ལག་བཅད། ལ་ལ་ནི་རྣ་བ་དང་སྣ་བཅད། ལ་ནི་མིག་ཕྱུང༌། ལ་ལ་ནི་ཡན་ལག་དང་
ཉིང་ལག་དང་མགོ་བཅད། ལ་ལ་ནི་ལུས་ཐམས་ཅད་མེས་བཏང༌། ལ་ལ་ནི་བ་ཚའི་ཆུ་ཁོལ་མས་ལུས་ལ་གཏོར་ཅིང༌། པགས་པ་བརྙིལ་བ་ལ་སོགས་པ་དེ་ལྟ་བུའི་ཆད་པ་སྣ་
ཚོགས་དུ་མ་མི་བཟད་པ། དྲག་པ། བརླང་བ། ཡིད་དུ་མི་འོང་བ། སྲོག་འཕྲོག་པ་དག་ཀྱང་བྱེད་པར་མཐོང་ངོ༌། །གསད་པའི་ས་དེ་ན་ཡང༌། གསང་བའི་རྐང་ལག་དང༌། རྣ་བ་
དང་༑ མིག་དང༌། སྣ་དང༌། མགོ་དང༌། ཡན་ལག་དང༌། ཉིང་ལག་གི་ཕུང་པོ་རི་ཙམ་དུ་སྤུངས་པ་མཐོང་ངོ༌། །ཁྲག་གི་མཚོ་དཔག་ཚད་གསུམ་ཙམ་དུ་ཟབས་སུ་ཟབ་ལ་ཆུ་ཞེང་
དུ་དཔག་ཚད་དུ་མ་ཡོད་པ་ཡང་མཐོང་ངོ༌། །དེ་ན་ཤི་བའི་ཀེང་རུས་ཡན་ལག་དང༌། ཉིང་ལག་དང༌། མགོ་དང་བྲལ་བ་བརྒྱ་སྟོང་དུ་མ་ལ། སྤྱང་ཀི་དང༌། ཝ་དང༌། ཁྱི་དང༌། བྱ་རོག་དང༌། བྱ་
རྒོད་དང༌། ཁྲ་དང༌། བྱ་ཀུ་ར་ར་མང་པོས་གང་སྟེ། འདྲད་ཅིང་འཐོག་པ་མཐོང་ངོ༌། །དེ་ལའང་ལ་ལ་ནི་ཁ་དོག་གྱུར་ཏེ། སྔོན་པོར་གྱུར་པ་ཙམ། ལ་ལ་ནི་རངས་པ་ཙམ། ལ་

45-1-232b

ལ་ནི་བམ་པ་ཙམ། ལ་ལ་ནི་འབུ་ཞུགས་པ་ཙམ་དུ་གྱུར་ཏོ། ཤིན་ཏུ་སྐྱི་གཡའ་ཞིང་འཇིགས་འཇིགས་ལྟར་འདུག་པ་མཐོང་ངོ༌། །གསད་པ་དེ་དག་གསོད་པའི་ཚེ། མི་སྡུག་པ་ཆོ་དགུར་
བྱས་པས་ན། འཇིགས་འཇིགས་སྐད་དང༌། སྙིང་རྗེ་རྗེ་སྐད་དུ་སྒྲ་འབྱིན་ཅིང༌། ཆོ་ངེས་འདེབས་པའི་སྒྲ་ཆེན་པོ་ཐོས་ནས་ཀྱི་གཡའ་ཞིང་མི་དགའ་བ་ཆེན་པོ་བསྐྱེད་པ། སེམས་ཅན་དམྱལ་
བ་ཆེན་པོ་རིས་གཞོམ་པའི་སྒྲ་ལྟ་བུ་ཡང་ཐོས་སོ། །དེས་དེ་ལྟར་ཁ་བཏགས་ཏེ་བརྡུངས་པ་དང༌། ཤིན་ཏུ་འཇིགས་པའི་དྲག་ཤུལ་མཐོང་ནས་འདི་སྙམ་དུ་གྱུར་ཏོ། །བདག་ནི་སེམས་ཅན་ཐམས་
ཅད་ལ་ཕན་པ་དང་བདེ་བའི་ཕྱིར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་ཞུགས་ཏེ། བྱང་ཆུབ་སེམས་དཔའི་སྤྱོད་པ་ཡོངས་སུ་ཚོལ་ཞིང་འབད་དེ། དགེ་བའི་བཤེས་
གཉེན་རྣམས་ལ་དགེ་བ་ནི་ཅི་ཞིག་བགྱི། མི་དགེ་བ་ནི་གང་ཞིག་སྤང་ཞེས་འདྲི་འདྲི་ན། རྒྱལ་པོ་མེ་འདི་ལ་ནི་དགེ་བའི་ཆོས་ཀྱང་མེད་དེ། ཁ་ན་མ་ཐོ་བ་ཆེན་པོའི་ལས་ལ་སྤྱོད་པ།
ཡིད་ཀྱི་ཡོངས་སུ་རྟོག་པ་ཤིན་ཏུ་གཏུམ་པ་དང་ལྡན་པ། སེམས་ཅན་ཕ་རོལ་གྱི་སྲོག་གཅད་པ་ལ་ཞུགས་པ། སེམས་ཅན་ཕ་རོལ་ཤིན་ཏུ་མནར་བ་ལ་བརྩོན་པ། ཚེ་ཕྱི་མ་ལ་ལྟ་བ་མེད་
པ༑ ངན་སོང་གི་གཡང་སའི་གད་ཁ་ན་འདུག་པ་ཞིག་ན། འདི་ལས་ཅི་བྱང་ཆུབ་སེམས་དཔའི་སྤྱོད་པ་ཡང་ཐོབ་པར་འགྱུར་རམ་སྙམ་སྟེ། དེ་དེ་ལྟར་སེམས་ཤིང་ཡིད་ལ་བྱེད་དེ། སེམས་

45-1-233a

ཅན་ཐམས་ཅད་ཡོངས་སུ་བསྐྱབ་པ་ལ་མངོན་པར་བརྩོན་པ། སྙིང་རྗེ་རྒྱ་ཆེན་པོ་སྐྱེས་པའི་སེམས་དང་ལྡན་པ་དེ་ལ། སྟེང་གི་ནམ་མཁའི་དབྱིངས་ལས་ལྷ་
མང་པོས་བོས་པ། རིགས་ཀྱི་བུ། དྲང་སྲོང་རྒྱལ་བའི་དྲོད་ཀྱི་སྐྱེ་མཆེད་ཀྱི་དགེ་བའི་བཤེས་གཉེན་གྱི་གདམས་ངག་ཏུ་བྱ་བ་མི་དྲན་ནམ། དེས་གྱེན་དུ་ནམ་མཁའི་དབྱིངས་ལ་
བལྟས་ནས་དྲན་ནོ་ཞེས་བརྗོད་དོ། །ལྷ་རྣམས་ཀྱིས་སྨྲས་པ། རིགས་ཀྱི་བུ་ཁྱོད་དགེ་བའི་བཤེས་གཉེན་གྱི་གདམས་ངག་ལ་དེ་ལྟར་ཐེ་ཚོམ་མ་སྐྱེད་ཅིག །རིགས་ཀྱི་བུ། དགེ་
བའི་བཤེས་གཉེན་རྣམས་ནི་ཡང་དག་པ་མ་ནོར་བར་སྟོན་གྱི། ལོག་པ་མ་ཡིན་ནོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ཀྱི་ཐབས་མཁས་པས་སྤྱོད་པའི་ཡེ་ཤེས་ནི་
བསམ་གྱིས་མི་ཁྱབ་བོ། །སེམས་ཅན་ཡོངས་སུ་སྡུད་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་ལ་ཕན་འདོགས་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་
ཚར་གཅོད་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་གཟེངས་བསྟོད་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་ཡོངས་སུ་སྤྱོད་པའི་ཡེ་ཤེས་བསམ་
གྱིས་མི་ཁྱབ་བོ། །སེམས་ཅན་ཡོངས་སུ་སྐྱོང་བའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་འཛུད་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་ཡོངས་སུ་སྨིན་

45-1-233b

པར་བྱེད་པའི་ཡེ་ཤེས་བསམ་གྱིས་མི་ཁྱབ་བོ། །སེམས་ཅན་འདུལ་བའི་ཡེ་ཤེས་བསམ་གྱིས་མི་ཁྱབ་བོ། །སོང༌། རིགས་ཀྱི་བུ། དེ་ལ་བྱང་ཆུབ་སེམས་དཔའི་སྤྱོད་པ་དྲིས་ཤིག་
ཅེས་ནས། ཚོང་དཔོན་གྱི་བུ་ནོར་བཟང་གིས་ལྷའི་ངག་མཉན་ཏེ། རྒྱལ་པོ་མེ་གང་ན་བ་དེར་སོང་སྟེ་ཕྱིན་ནས། རྒྱལ་པོ་མེའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། རྒྱལ་པོ་མེ་
ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། མདུན་དུ་འདུག་སྟེ་ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ།
འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་
ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཀའ་སྩལ་དུ་གསོལ། །དེ་ནས་རྒྱལ་པོ་མེས་རྒྱལ་པོའི་བྱ་བ་བྱས་ཏེ། སེང་གེའི་ཁྲི་ལས་
ལངས་ནས། ཚོང་དཔོན་གྱི་བུ་ནོར་བཟང་གི་ལག་པ་གཡས་པ་ནས་བཟུང་སྟེ། རྒྱལ་པོའི་ཕོ་བྲང་ཏ་ལའི་རྒྱལ་མཚན་དུ་ཁྲིད་དོ། །དེ་མཐར་གྱིས་རང་གི་གནས་སུ་ཕྱིན་ནས། ཚོང་

45-1-234a

དཔོན་གྱི་བུ་ནོར་བཟང་བཙུན་མོའི་འཁོར་གྱི་ནང་དུ་ཁྲིད་དེ། ཁྲི་ལ་བཞག་ནས་འདི་སྐད་ཅེས་སྨྲས་སོ། །རིགས་ཀྱི་བུ། ངའི་ཁྱིམ་དང་ལོངས་
སྤྱོད་ལ་ལྟོས་ཞེས་ནས། དེས་བལྟས་ན། ཁྱིམ་དེ་རྒྱ་ཆེ་ཞིང་ཡངས་ལ། རིན་པོ་ཆེ་བདུན་གྱི་ར་བས་ཡོངས་སུ་བསྐོར་བ། ནོར་བུ་རིན་པོ་ཆེ་སྣ་ཚོགས་ཀྱི་ཁང་པས་ཤིན་ཏུ་
མཛེས་པར་བྱས་པ། རིན་པོ་ཆེའི་ཁང་པ་བརྩེགས་པ་བརྒྱ་སྟོང་དུ་མས་རབ་ཏུ་བརྒྱན་པ། ནོར་བུ་རིན་པོ་ཆེ་བསམ་གྱིས་མི་ཁྱབ་པའི་འོད་ཤིན་ཏུ་འབར་བས་གཟི་བརྗིད་རབ་ཏུ་འབར་
བྱས་པ། ནོར་བུ་རིན་པོ་ཆེ་སྣ་ཚོགས་ཀྱིས་རྣམ་པ་ཐ་དད་པར་རྣམ་པར་ཕྱེ་ཞིང་བྲིས་པས་རྣམ་པར་མཛེས་པར་བྱས་པ། མུ་ཏིག་དམར་པོའི་ཀ་བ་བཀྱེ་བ། ནང་དུ་སེང་གེའི་ཁྲི་མུ་ས་ར་
ག་བ་ལས་བྱས་པ། རིན་པོ་ཆེ་བརྒྱ་སྟོང་དུ་མས་རྣམ་པ་སྣ་ཚོགས་སུ་བརྒྱན་པ་ཤིན་ཏུ་བཤམས་པ། ནོར་བུ་རིན་པོ་ཆེ་སྒྲ་སྣང་བའི་སེང་གེའི་རྒྱལ་མཚན་ཤིན་ཏུ་བསྒྲེང་བ། སྟེང་ནས་
ནོར་བུ་རིན་པོ་ཆེ་རྣམ་པར་སྣང་བའི་བླ་རེ་བྲེས་པ། ཡིད་བཞིན་གྱི་ནོར་བུ་རིན་པོ་ཆེ་སྣ་ཚོགས་ཀྱི་དྲ་བས་ཀུན་ནས་ཡོག་པ། ནོར་བུ་རིན་པོ་ཆེ་སྣ་ཚོགས་གྲངས་མེད་པས་རབ་ཏུ་
བརྒྱན་པའི་བ་གམ་གྱི་རྒྱན་དང་ལྡན་པ། ཨསྨ་གརྦྷ་ལས་བྱས་པའི་རྫིང་ཆུ་བསིལ་བས་གང་བ་དང་ལྡན་པ། རིན་པོ་ཆེ་སྣ་ཚོགས་ཀྱི་ཤིང་གིས་འཁོར་བར་འདུག་པར་མཐོང་ངོ༌། །

45-1-234b

དེའི་འཁོར་བུད་མེད་བཟང་ཞིང་མཛེས་ལ་བལྟ་ན་སྡུག་པ། ཁ་དོག་རྒྱས་པ་བཟང་བའི་ཕུལ་དུ་བྱ་བ་དང་ལྡན་པ། སྒྱུ་རྩལ་ཐམས་ཅད་ཀྱི་ཚུལ་ལ་མཁས་པ། སྔོན་དུ་ལྡང་བ།
ཕྱི་ནས་ཉལ་བ། བྱམས་པའི་སེམས་དང་ལྡན་པ། ཅི་བསྒོ་བ་བཞིན་དུ་བྱེད་ཅིང་ངག་ཉན་པ་བྱེ་བ་ཕྲག་བཅུ་ཡང་འཁོད་པར་མཐོང་ངོ༌། །དེ་ནས་རྒྱལ་པོ་མེས། ཚོང་དཔོན་གྱི་བུ་
ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ཇི་སྙམ་དུ་སེམས། ཅིག་སྡིག་པ་བྱེད་པ་རྣམས་ལ་ལས་ཀྱི་རྣམ་པར་སྨིན་པ་མངོན་པར་གྲུབ་པ་འདི་ལྟ་བུ་ཡོད་དམ།
ལུས་ཕུན་སུམ་ཚོགས་པ་འདི་ལྟ་བུ་ཡོད་དམ། འཁོར་ཕུན་སུམ་ཚོགས་པ་འདི་ལྟ་བུ་ཡོད་དམ། སྐྱིད་པ་ཆེན་པོ་ཕུན་སུམ་ཚོགས་པ་འདི་ལྟ་བུ་ཡོད་དམ། དབང་ཕྱུག་དང་དབང་
ཆེན་པོ་ཐོབ་པ་ཕུན་སུམ་ཚོགས་པ་འདི་ལྟ་བུ་ཡོད་དམ། སྨྲས་པ། འཕགས་པ། དེ་ལྟ་བུ་ནི་མ་མཆིས་སོ། །དེས་སྨྲས་པ། རིགས་ཀྱི་བུ། ང་ནི་བྱང་ཆུབ་སེམས་དཔའི་རྣམ་པར་
ཐར་པ་སྒྱུ་མའི་རྣམ་པ་ཐོབ་པ་སྟེ། རིགས་ཀྱི་བུ། ངའི་ཡུལ་ན་གནས་པའི་སེམས་ཅན་འདི་དག་ཀྱང༌། ཕལ་ཆེར་སྲོག་གཅོད་པ་བྱེད་པ། མ་བྱིན་པར་ལེན་པ། འདོད་པས་ལོག་
པར་གཡེམ་པ། བརྫུན་དུ་སྨྲ་བ། ཕྲ་མ་ཅན། ཚིག་བརླང་པོར་སྨྲ་བ། བྱུང་རྒྱལ་དུ་བརྗོད་པ། ཆགས་སེམས་དང་ལྡན་པ། གནོད་སེམས་ཅན། ལོག་པར་ལྟ་བ། སྡིག་པའི་ལས་

45-1-235a

བྱེད་པ། ཁྲོ་ཞིང་གཏུམ་པ། བབ་རྒྱལ་ཅན་མི་དགེ་བའི་ལས་ཀྱི་བྱ་བ་སྣ་ཚོགས་དང་ལྡན་པ་དག་སྟེ། དེ་དག་ནི་རྣམ་པ་གཞན་གྱིས་སྡིག་པའི་སྤྱོད་
པ་ལས་བཟློག་པ་དང༌། དགག་པ་དང་བསྟན་པར་མི་ནུས་ཏེ། དེ་ལྟར། རིགས་ཀྱི་བུ། ང་ནི་སེམས་ཅན་འདི་དག་གདུལ་བ་དང༌། ཡོངས་སུ་སྨིན་པར་བྱ་བ་དང༌། ཤིན་ཏུ་དུལ་
བར་བྱ་བ་དང༌། ཕན་པ་ལ་དགོད་པར་བྱ་བའི་ཕྱིར་སྙིང་རྗེ་ཆེན་པོ་མདུན་དུ་བྱས་ཏེ། གསོད་པའི་གཤེད་མ་སྤྲུལ་པ་རྣམས་བསད་པའི་མིར་སྤྲུལ་པ་རྣམས་ལ་གསོད་དུ་གཟུད་
པ་དང༌། ཆད་པས་གཅོད་པའི་མི་སྤྲུལ་པ་རྣམས། མི་དགེ་བའི་ལས་ཀྱི་ལམ་ལ་སྤྱོད་པར་སྤྲུལ་པའི་མི་རྣམས་ལ་ཆད་པ་སྣ་ཚོགས་ཀྱིས་གཅོད་དུ་གཟུད་པ་དང༌། རྐང་ལག་དང༌།
སྣ་དང༌། རྣ་བ་དང༌། ཡན་ལག་དང༌། ཉིང་ལག་དང༌། མགོ་བཅད་པ་ལས་བྱུང་བའི་སྡུག་བསྔལ་མི་བཟད་པ་ཉམས་སུ་ཚོར་བར་གྱུར་པ་ལྟ་བུ་དག་ཀྱང་ཡོངས་སུ་སྟོན་པ་
བྱེད་དེ། དེ་མཐོང་ནས་ངའི་ཁམས་ན་གནས་པའི་སེམས་ཅན་དེ་དག་ཉེས་པ་གཏོང་ཞིང་སྐྱོ་བའི་ཤུགས་ཐོབ་པར་འགྱུར་རོ། །འཇིགས་པ་སྐྱེ་ཞིང་བག་ཚ་བ་སྐྱེ་བར་འགྱུར་
རོ༑ ༑དེ་དག་སྡིག་པའི་ལས་བྱེད་པ་རྣམས་གཏོང་ཞིང་བག་བྱེད་པར་འགྱུར་རོ། །རིགས་ཀྱི་བུ། དེ་ལྟར་ང་ནི་སེམས་ཅན་འདི་དག་ཐབས་དེས། ཉེས་པ་གཏོང་ཞིང༌། འཇིགས་

45-1-235b

པའི་སེམས་དང་ལྡན་པ་དང༌། སྐྱོ་བའི་ཡིད་དང་ལྡན་པར་ཤེས་ནས། མི་དགེ་བ་བཅུའི་ལས་ཀྱི་ལམ་ལས་བཟློག་སྟེ། དགེ་བ་བཅུའི་ལས་ཀྱི་ལམ་དང་ལྡན་པར་བྱས་ནས། དགའ་ཞིང་
བདེ་བའི་མཐར་ཕྱིན་པ་སྡུག་བསྔལ་ཐམས་ཅད་རྒྱུན་ཆད་པའི་ཐམས་ཅད་མཁྱེན་པ་ཉིད་ཀྱི་བདེ་བ་ལ་དགོད་པ་བྱེད་ཀྱི། རིགས་ཀྱི་བུ། ང་ནི་ལུས་དང་ངག་གམ། ཡིད་ཀྱིས་ཀྱང་
སེམས་ཅན་སུ་ལའང་ཅོ་མི་འདྲི། མཐོ་མི་འཚམ་མོ། །རིགས་ཀྱི་བུ། ང་ནི་ཕྱི་མའི་མཐའི་མནར་མེད་པའི་སྡུག་བསྔལ་གྱིས་བགྲིངས་ཤེས་པ་སྟེ། བྱོལ་སོང་གི་སྐྱེ་གནས་གླེན་
པའི་ཁམས་སུ་གཏོགས་པ་ལས་ཀྱང༌། ཆུང་ངུ་ན་རྩྭའི་རྩེ་མོས་བལྟ་བའི་སྲོག་ཆགས་ཕྲའུ་འགའ་ལ་ཡང་སེམས་བསྐྱེད་པ་གཅིག་ཙམ་དུ་ཡང་སྡུག་བསྔལ་བར་བྱ་བར་མི་
དགའ་ན། ཞིང་དུ་གྱུར་ཅིང་དགེ་བའི་ལས་ཀྱི་ལམ་བསྐྱེད་པར་ནུས་པའི་མི་ལྟ་ཞིག་ལ་ཅི་སྨོས། རིགས་ཀྱི་བུ། ང་ནི་རྨི་ལམ་ན་ཡང་མི་དགེ་བའི་ཆོས་ཡོངས་སུ་རྒྱུ་བ་མི་སྐྱེད་ན།
ཆེད་དུ་བསམས་ཏེ་ལྟ་སྨོས་རེ་སྐན། རིགས་ཀྱི་བུ། དེ་ལྟར་ངས་ནི་བྱང་ཆུབ་སེམས་དཔའི་རྣམ་པར་ཐར་པ་སྒྱུ་མའི་རྣམ་པ་འདི་ཤེས་པར་ཟད་ན། ངས་བྱང་ཆུབ་སེམས་དཔའི་མི་སྐྱེ་བའི་
ཆོས་ཀྱི་བཟོད་པ་ཐོབ་པ། སྲིད་པ་དང་ལམ་གྱི་རྒྱུད་ཐམས་ཅད་སྒྱུ་མའི་རྣམ་པར་ཁོང་དུ་ཆུད་པ། སྤྲུལ་པ་ལྟ་བུའི་བྱང་ཆུབ་སེམས་དཔའི་སྤྱོད་པས་བྱུང་བ་གཟུགས་བརྙན་ལྟ་བུའི་

45-1-236a

འཇིག་རྟེན་ཐམས་ཅད་རྣམ་པར་རིག་པ། རྨི་ལམ་ལྟ་བུའི་ཆོས་ཉིད་ཁོང་དུ་ཆུད་པ། ཐོགས་པ་མེད་པའི་སྒོའི་ཆོས་ཀྱི་དབྱིངས་ཀྱི་ཚུལ་ལ་རྗེས་
སུ་ཞུགས་པ། མིག་འཕྲུལ་ལྟ་བུའི་སྤྱོད་པའི་དྲ་བ་རྟོགས་པར་གྱུར་པ། ཡེ་ཤེས་བསྒྲིབས་པ་མེད་པའི་སྤྱོད་ཡུལ་གྱི་ཡུལ་དང་ལྡན་པ། ཀུན་ཏུ་ཡང་དག་པར་གཞོལ་བའི་
ཏིང་ངེ་འཛིན་གྱི་ལམ་གྱིས་བྱུང་བ། གློང་ཀུན་ཏུ་འཁྱིལ་པའི་རྒྱུད་ཀྱི་གཟུགས་ལ་དབང་བསྒྱུར་བ། སངས་རྒྱས་ཀྱི་སྤྱོད་ཡུལ་གྱི་ཡུལ་ཁོང་དུ་ཆུད་པ་རྣམས་ཀྱི་སྤྱོད་ཡུལ་ཤེས་
པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་འོད་བཟང་པོ་ཞེས་བྱ་བ་ཡོད་དེ། དེ་ན་རྒྱལ་པོ་འོད་ཆེན་པོ་ཞེས་
བྱ་བ་འདུག་གི །དེའི་གན་དུ་སོང་ལ་ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་
ཚོང་དཔོན་གྱི་བུ་ནོར་བཟང་གིས། རྒྱལ་པོ་མེའི་རྐང་པ་གཉིས་ལ་སྤྱི་བོས་ཕྱག་འཚལ་ནས། རྒྱལ་པོ་མེ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ཏེ། ཡང་
དང་ཡང་བལྟས་ནས། རྒྱལ་པོ་མེའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་ཡེ་ཤེས་སྒྱུ་མ་དེ་རྗེས་སུ་དྲན་པར་བྱེད་ཅིང༌། བྱང་ཆུབ་སེམས་དཔའི་རྣམ་པར་

45-1-236b

ཐར་པ་སྒྱུ་མའི་རྣམ་པ་དེ་ལ་བསམ་པ་དང༌། ཆོས་ཉིད་སྒྱུ་མའི་རྣམ་པ་དེ་ལ་རབ་ཏུ་བརྟག་པ་དང༌། ལས་ཀྱི་སྒྱུ་མ་མཉམ་པ་དེ་ཁོང་དུ་ཆུད་པར་བྱ་བ་དང༌། ཆོས་ཀྱི་སྒྱུ་མ་མཉམ་པ་དེ་
ལ་རྗེས་སུ་བསམ་པ་དང༌། ཆོས་ཀྱིས་ཡོངས་སུ་སྨིན་པར་བྱ་བའི་སྤྲུལ་པ་མཉམ་པ་དེ་ཁོང་དུ་ཆུད་པར་བྱ་བ་དང༌། ཡེ་ཤེས་ལས་བྱུང་བའི་སྣང་བ་བསམ་གྱིས་མི་ཁྱབ་པ་དེའི་རྗེས་
སུ་འབྲང་བར་བྱ་བ་དང༌། སྨོན་ལམ་གྱི་སྒྱུ་མའི་རྣམ་པ་མཐའ་ཡས་པ་མངོན་པར་བསྒྲུབ་པ་དེ་མངོན་པར་བསྒྲུབ་པར་བྱ་བ་དང༌། སྤྱོད་པ་སྤྲུལ་པའི་ཆོས་ཉིད་ཆགས་པ་མེད་པ་དེ་
རྣམ་པར་སྦྱང་བར་བྱ་བ་དང༌། དུས་གསུམ་སྒྱུ་མའི་རྣམ་པའི་མཚན་ཉིད་དེ་ཡང་རྣམ་པར་དབྱེ་བར་བྱེད་ཅིང༌། མཐར་གྱིས་ཡུལ་ནས་ཡུལ་དུ་དྲི་བ་དང༌། ཀུན་དུ་བཙལ་བ་དང༌། རྗེས་
སུ་རྣམ་པར་བལྟ་བ་བྱེད་ཅིང༌། ཕྱོགས་དང༌། ཕྱོགས་མཚམས་དང༌། ལམ་དང༌། སྨན་ལྗོངས་དང༌། ཐང་དང༌། ཐག་ཐུག་དང༌། ཁལ་ཀོལ་དང༌། རི་དང༌། རི་སུལ་དང༌། གྲོང་
དང་༑ གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་གནས་ཐམས་ཅད་དུ་ཡོངས་སུ་སྐྱོ་བ་མེད་པའི་སེམས་དང༌། ལུས་ལ་དུབ་པ་མེད་པར་ཚོལ་ཚོལ་
ཏེ༑ གྲོང་ཁྱེར་ཆེན་པོ་འོད་བཟང་པོའི་ཉེན་ཀོར་ཞིག་ཏུ་ཕྱིན་ནས། རྒྱལ་པོ་འོད་ཆེན་པོ་གང་ན་བཞུགས་ཞེས་དྲིས་ན། དེ་ལ་འགྲོ་བ་མང་པོས་བསྟན་པ། རིགས་ཀྱི་བུ། འདེ་རེ། འདི་

45-1-237a

ནི་གྲོང་ཁྱེར་འོད་བཟང་པོ་ཞེས་བྱ་བ་ཡིན་ཏེ། འདི་ན་རྒྱལ་པོ་འོད་ཆེན་པོ་བཞུགས་སོ་ཞེས་ནས། དེ་ནས་ཚོང་དཔོན་གྱི་བུ་ནོར་བཟང༌། གྲོང་ཁྱེར་ཆེན་པོ་
འོད་བཟང་པོ་གང་ན་བ་དེར་ཕྱིན་ནས། གྲོང་ཁྱེར་ཆེན་པོ་འོད་བཟང་པོ་མཐོང་ངོ༌། །མཐོང་ནས་ཀྱང་དགའ་རངས་ཏེ། མགུ་ཞིང་ཉམས་བདེ་ལ་ཚིམ་ཞིང་ཡིད་བདེ་བ་སྐྱེས་ནས།
འདི་སྙམ་དུ་བསམས་སོ། །འདི་ན་བདག་གི་དགེ་བའི་བཤེས་གཉེན་བཞུགས་པ་བལྟ་སྟེ། དེ་རིང་ནི་དགེ་བའི་བཤེས་གཉེན་དེ་ཡང་མཐོང་བར་འགྱུར་རོ། །དེ་ལས་བྱང་ཆུབ་སེམས་
དཔའི་སྤྱོད་པ་ཡང་ཐོས་པར་འགྱུར་རོ། །བྱང་ཆུབ་སེམས་དཔའི་འབྱུང་བའི་སྒོ་དང༌། བྱང་ཆུབ་སེམས་དཔའི་ཆོས་ཉིད་བསམ་གྱིས་མི་ཁྱབ་པ་དང༌། བྱང་ཆུབ་སེམས་དཔའི་ཡོན་
ཏན་བསམ་གྱིས་མི་ཁྱབ་པ་དང༌། བྱང་ཆུབ་སེམས་དཔའི་སྤྱོད་ཡུལ་བསམ་གྱིས་མི་ཁྱབ་པ་དང༌། བྱང་ཆུབ་སེམས་དཔའི་ཁྱུ་མཆོག་གི་མཐུ་ཕྱུང་བ་བསམ་གྱིས་མི་ཁྱབ་པ་དང༌།
བྱང་ཆུབ་སེམས་དཔའི་ཏིང་ངེ་འཛིན་ལ་རྣམ་པར་སྤྱོད་པ་བསམ་གྱིས་མི་ཁྱབ་པ་དང༌། བྱང་ཆུབ་སེམས་དཔའི་རྣམ་པར་ཐར་པས་རྣམ་པར་རོལ་པ་བསམ་གྱིས་མི་ཁྱབ་པ་དང༌། བྱང་
ཆུབ་སེམས་དཔའི་བརྩམས་པ་ཆེན་པོ་མཐར་དབྱུང་བ་རྣམ་པར་དག་པ་བསམ་གྱིས་མི་ཁྱབ་པ་འདི་ཐོས་པར་འགྱུར་རོ་ཞེས་དེ་ལྟར་བསམ་པ་ཡིད་ལ་བྱེད་ཅིང༌། གྲོང་ཁྱེར་ཆེན་པོ་

45-1-237b

འོད་བཟང་པོ་གང་ན་བ་དེར་སོང་སྟེ་ཕྱིན་ནས། གྲོང་ཁྱེར་ཆེན་པོ་འོད་བཟང་པོ་དེ་ལ་བསྟས་ན། གསེར་དང༌། དངུལ་དང༌། བཻ་ཌཱུཪྱ་དང༌། ཤེལ་དང༌། མུ་ཏིག་དམར་པོ་དང༌།
ཨསྨ་གར་བྷ་དང༌། མུས་ར་གལ་པ་དང༌། རིན་པོ་ཆེ་འདི་བདུན་གྱིས་ཤིན་ཏུ་བཟང་ཞིང་བལྟ་ན་མཛེས་པ། རིན་པོ་ཆེའི་འོབས་ཟབས་སུ་ཟབ་པ། ཆུས་གང་བ། གཞི་གསེར་གྱི་གྲམ་
པས་གང་བ། ལྷ་རྫས་ཀྱི་ཨུཏྤ་ལ་དང༌། པདྨོ་དང༌། ཀུ་མུ་ད་དང༌། པུན་ད་རི་ཀས་ཀུན་ནས་ཡོག་པ། དུས་དང་མཐུན་པའི་ཙན་དན་གྱི་འདམ་དང༌། ལུ་མས་འཁོར་བ་བདུན་
གྱིས་ཀུན་ནས་ཡོངས་སུ་བསྐོར་བ། རིན་པོ་ཆེ་སྣ་བདུན་གྱི་ཏ་ལའི་ཕྲེང་བའི་རིམ་པ་བདུན་གྱིས་ཀུན་ནས་ཡོངས་སུ་བསྐོར་བ། རྡོ་རྗེ་རིན་པོ་ཆེའི་ར་བ་བདུན་གྱིས་ཀུན་ནས་ཡོངས་སུ་
བསྐོར་བ་འདི་ལྟ་སྟེ། སེང་གེ་ཡིད་དུ་འོང་བའི་རྡོ་རྗེའི་ར་བ་དང༌། རྡོ་རྗེ་གཞན་གྱིས་ཐུབ་པ་མེད་པའི་ར་བ་དང༌། འབུག་པའི་ངང་ཚུལ་གྱི་རྡོ་རྗེའི་ར་བ་དང༌། ཐུབ་པར་དཀའ་བའི་ངང་
ཚུལ་གྱི་རྡོ་རྗེའི་ར་བ་དང༌། རྡོ་རྗེ་བརྟན་པ་ཆགས་པ་མེད་པའི་ར་བ་དང༌། རྡོ་རྗེའི་འོད་ཟེར་དྲ་བའི་སྙིང་པོའི་ར་བ་དང༌། རྡུལ་དང་བྲལ་བའི་ཁ་དོག་གི་རྒྱན་གྱི་རྡོ་རྗེའི་ར་བས་ཡོངས་སུ་
བསྐོར་བ་སྟེ། རྡོ་རྗེ་རིན་པོ་ཆེའི་ར་བ་དེ་དག་ཐམས་ཅད་ཀྱང་ནོར་བུ་རིན་པོ་ཆེ་གྲངས་མེད་པས་ཡོངས་སུ་སྤྲས་པ། འཛམ་བུ་ཆུ་ཀླུང་གི་གསེར་གྱི་ལན་ཀན་དང༌། བ་སོ་མཛེས་པར་

45-1-238a

བཀྱེ་བ། དངུལ་རིན་པོ་ཆེའི་བ་སོའི་ཕྲེང་བ་མཛེས་པས་བརྒྱན་པ། རིན་པོ་ཆེ་བཻ་ཌཱུཪྱའི་བ་སོའི་ཕྲེང་བ་མཛེས་པས་བརྒྱན་པ། རིན་པོ་ཆེ་ཤེལ་གྱི་
བ་སོའི་ཕྲེང་བ་མཛེས་པས་བརྒྱན་པ། རིན་པོ་ཆེའི་བྱི་རུའི་བ་སོའི་ཕྲེང་བ་མཛེས་པས་བརྒྱན་པ། མུ་ཏིག་དམར་པོའི་བ་སོའི་ཕྲེང་བ་མཛེས་པས་བརྒྱན་པ། མུ་ཏིག་རིན་པོ་ཆེའི་རྒྱ་
མཚོའི་སྙིང་པོའི་བ་སོའི་ཕྲེང་བ་མཛེས་པས་བརྒྱན་པ་སྟེ། གྲོང་ཁྱེར་ཆེན་པོ་དེའི་སྒོ་ཆེན་པོ་བརྒྱད་ཀྱི་བར་བར་ནའང་དཔག་ཚད་བཅུ་བཅུ་ཡོད་དོ། །སྒོ་དེ་དག་ཀྱང་རིན་པོ་ཆེ་སྣ་བདུན་
ལས་སྣ་ཚོགས་མཛེས་པར་བྱས་པ་སྟེ། བལྟ་ན་ཡིད་དུ་འོང་བའོ། །གྲོང་ཁྱེར་ཆེན་པོ་དེ་ནི་དེ་ལྟར་རྒྱ་ཆེ་ཞིང་ཡངས་ལ། ཡན་ལག་རྣམ་པ་བརྒྱད་དུ་རྣམ་པར་ཕྱེ་བ། བཻ་ཌཱུཪྱ་
སྔོན་པོའི་ས་ལ་གནས་པ་སྟེ། གྲོང་ཁྱེར་ཆེན་པོ་དེའི་ནང་ན་ཡང་སྲང་ཆེན་པོ་བྱེ་བ་ཕྲག་བཅུ་ཡོད་དེ། སྲང་རེ་རེའི་གློ་གཉིས་ནས་ཀྱང་ཁྱིམ་ཆེན་པོ་བརྒྱ་ཕྲག་སྟོང་སྟོང་མཁོས་
ལེགས་པར་འགྲིགས་པ་སྟེ། ཀུན་ཀྱང་རིན་པོ་ཆེ་སྣ་ཚོགས་ལས་བྱས་པ་དག་གོ །རིན་པོ་ཆེའི་རྒྱན་སྣ་ཚོགས་ཀྱིས་རབ་ཏུ་བརྒྱན་པ་དག་གོ །རིན་པོ་ཆེའི་གདུགས་དང༌། རྒྱལ་
མཚན་བསྒྲེང་བ་དང༌། བ་དན་ཆེ་ཕྲ་དང་ལྡན་པ་དག་གོ །ཡོ་བྱད་ཐམས་ཅད་ཕུན་སུམ་ཚོགས་པ་དག་གོ །སེམས་ཅན་ཁྲག་ཁྲིག་དུ་མ་གནས་པ་དག་གོ །གྲོང་ཁྱེར་ཆེན་པོ་དེ་

45-1-238b

ཡང་ནོར་བུ་རིན་པོ་ཆེ་ཁ་དོག་གྲངས་མེད་པའི་ཁང་པས་མཛེས་པར་བྱས་པ་སྟེ། འཛམ་བུ་ཆུ་ཀླུང་གི་གསེར་གྱི་ཁང་པ་བརྩེགས་པ་ལ་རིན་པོ་ཆེ་བཻ་ཌཱུཪྱའི་དྲ་བས་ཀུན་ནས་ཁེབས་པ།
བསམ་གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །དངུལ་གྱི་ཁང་པ་བརྩེགས་པ་ལ་མུ་ཏིག་དམར་པོའི་དྲ་བས་ཀུན་ནས་ཁེབས་པ། བསམ་གྱིས་
མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །བཻ་ཌཱུཪྱའི་ཁང་པ་བརྩེགས་པ་ལ་རིན་པོ་ཆེ་མཛོད་སྣ་ཚོགས་ཀྱི་དྲ་བས་ཀུན་ནས་ཁེབས་པ། བསམ་གྱིས་མི་
ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །ཤེལ་གྱི་ཁང་པ་བརྩེགས་པ་ལ་རིན་པོ་ཆེའི་རྒྱལ་པོ་སྙིང་པོ་ཡངས་པའི་དྲ་བས་ཀུན་ནས་ཁེབས་པ། བསམ་
གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །ནོར་བུ་རིན་པོ་ཆེ་འགྲོ་བའི་ཡིད་དུ་འོང་བའི་ཁང་པ་བརྩེགས་པ་ལ་རིན་པོ་ཆེའི་ཉི་མའི་སྙིང་པོའི་དྲ་བས་
ཀུན་ནས་ཁེབས་པ། བསམ་གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །རིན་པོ་ཆེ་ཨིནྡྲ་ནཱི་ལའི་ཁང་པ་བརྩེགས་པ་ལ་རིན་པོ་ཆེ་དཔལ་
གྱི་འོད་ཟེར་གྱི་དྲ་བས་ཀུན་ནས་ཁེབས་པ། བསམ་གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །རིན་པོ་ཆེའི་རྒྱལ་པོ་འགྲོ་བ་རྒྱ་མཚོའི་ཁང་པ་

45-1-239a

བརྩེགས་པ་ལ་རིན་པོ་ཆེའི་རྒྱལ་པོ་སྐར་མའི་འོད་ཟེར་གྱི་དྲ་བས་ཀུན་ནས་ཁེབས་པ། བསམ་གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་
གྲངས་མེད་པ་དང་ལྡན་པའོ། །རིན་པོ་ཆེ་རྡོ་རྗེའི་ཁང་པ་བརྩེགས་པ་ལ་རིན་པོ་ཆེའི་རྒྱལ་པོ་གཞན་གྱིས་མི་ཐུབ་པའི་དྲ་བས་ཀུན་ནས་ཁེབས་པ། བསམ་གྱིས་མི་ཁྱབ་པའི་
རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །དུས་དང་མཐུན་པའི་ཙན་དན་གྱི་ཁང་པ་བརྩེགས་པ་ལ་ལྷ་རྫས་ཀྱི་མེ་ཏོག་མནད་ར་བའི་དྲ་བས་ཀུན་ནས་
ཁེབས་པ། བསམ་གྱིས་མི་ཁྱབ་པ་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །སྤོས་ཀྱི་རྒྱལ་པོ་མཚུངས་པ་མེད་པའི་ཁང་པ་བརྩེགས་པ་ལ་ལྷ་རྫས་ཀྱི་
མེ་ཏོག་སྣ་ཚོགས་ཀྱི་དྲ་བས་ཀུན་ནས་ཁེབས་པ། བསམ་གྱིས་མི་ཁྱབ་པའི་རིན་པོ་ཆེའི་རྒྱན་གྱིས་བརྒྱན་པ་གྲངས་མེད་པ་དང་ལྡན་པའོ། །རིན་པོ་ཆེའི་ཁང་པ་བརྩེགས་
པ་དེ་དག་རེ་རེ་ཞིང་ཡང༌། རིན་པོ་ཆེའི་ལན་ཀན་དུ་མས་བརྒྱན་པ། རིན་པོ་ཆེའི་སྟེགས་བུ་རིམ་པ་བདུན་གྱིས་བསྐོར་བ། རིན་པོ་ཆེ་ཏ་ལའི་ཕྲེང་བ་རིམ་པ་བདུན་གྱིས་
བསྐོར་བར་དཀྲིགས་པའོ། །རིན་པོ་ཆེའི་ལན་ཀན་དེ་དག་དང༌། རིན་པོ་ཆེའི་ཏ་ལ་དེ་དག་ཐམས་ཅད་དུའང༌། ཕན་ཚུན་རིན་པོ་ཆེའི་སྲད་བུས་སྦྲེལ་བའོ། །རིན་པོ་

45-1-239b

ཆེའི་སྲད་བུ་དེ་དག་ཐམས་ཅད་ཀྱང་གསེར་གྱི་དྲིལ་གྱི་ཕྲེང་བས་བརྒྱན་པའོ། །གསེར་གྱི་དྲིལ་གྱི་ཕྲེང་བ་དེ་དག་ཐམས་ཅད་ཀྱང་རིན་པོ་ཆེའི་ཆུན་པོའི་ལྡ་ལྡི་སྣ་ཚོགས་ཀྱི་རྣམ་པར་བྲེས་
ཤིང་སྦྲེལ་བའོ། །རིན་པོ་ཆེའི་ཆུན་པོའི་ལྡ་ལྡི་དེ་དག་ཐམས་ཅད་ལས་ཀྱང༌། རིན་པོ་ཆེའི་དྲིལ་བུ་གཡེར་ཀའི་དྲ་བ་མངོན་པར་དཔྱངས་པ་དེ་དག་སྟེ། དེ་ལྟར་གྲོང་ཁྱེར་ཆེན་པོ་དེ་ཐམས་
ཅད་ནི། ནོར་བུ་རིན་པོ་ཆེའི་དྲ་བ་གྲངས་མེད་པས་ཀུན་ནས་ཁེབས་པའོ། །རིན་པོ་ཆེའི་དྲིལ་བུ་གཡེར་ཀའི་དྲ་བ་གྲངས་མེད་པས་ཀུན་ནས་ཁེབས་པའོ། །ལྷ་རྫས་ཀྱི་སྤོས་ཀྱི་དྲ་བ་གྲངས་
མེད་པས་ཀུན་ནས་ཁེབས་པའོ། །ལྷ་རྫས་ཀྱི་མེ་ཏོག་སྣ་ཚོགས་ཀྱི་དྲ་བ་གྲངས་མེད་པས་ཀུན་ནས་ཁེབས་པའོ། །རིན་པོ་ཆེའི་འབྲུའི་དྲ་བ་གྲངས་མེད་པས་ཀུན་ནས་ཁེབས་པའོ། །རྡོ་རྗེའི་
བླ་རེ་གྲངས་མེད་པས་ཀུན་ནས་ཁེབས་པའོ། །རིན་པོ་ཆེའི་བླ་རེ་གྲངས་མེད་པས་ཀུན་ནས་ཁེབས་པའོ། །རིན་པོ་ཆེའི་གདུགས་ཀྱི་བླ་རེ་གྲངས་མེད་པས་ཀུན་ནས་ཁེབས་པའོ། །རིན་
པོ་ཆེའི་ཁང་པ་བརྩེགས་པའི་བླ་རེ་གྲངས་མེད་པའི་ཀུན་ནས་ཁེབས་པའོ། །གོས་རིན་པོ་ཆེའི་བླ་རེ་གྲངས་མེད་པས་ཀུན་ནས་ཁེབས་པའོ། །མེ་ཏོག་གི་ཕྲེང་བའི་བླ་རེ་གྲངས་མེད་པས་
ཀུན་ནས་ཁེབས་པའོ། །རིན་པོ་ཆེའི་གདུགས་དང༌། རྒྱལ་མཚན་སྣ་ཚོགས་བཙུགས་ཤིང་བསྒྲེང་བ་སྟེ། གྲོང་ཁྱེར་ཆེན་པོ་འོད་བཟང་པོ་དེའི་དབུས་སུ། རྒྱལ་པོ་འོད་ཆེན་པོ་བཞུགས་

45-1-240a

པའི་ཕོ་བྲང་བརྩེགས་པ་འཁོར་ཀུན་ཏུ་དཔག་ཚད་བཞི་ཡོད་པ་སྟེ། རིན་པོ་ཆེ་སྣ་བདུན་ལས་བྱས་པའོ། །རིན་པོ་ཆེ་སྣ་ཚོགས་ཀྱི་སྟེགས་བུ་རིམ་པ་བདུན་
གྱིས་ཡོངས་སུ་བསྐོར་བའོ། །རིན་པོ་ཆེའི་དྲིལ་བུ་ཡིད་དུ་འོང་བའི་སྒྲ་སྙན་པར་འཁྲོལ་བའི་དྲ་བ་རིམ་པ་བདུན་གྱི་སྒྲ་ཀུན་ནས་འབྱུང་བའོ། །རིན་པོ་ཆེ་སྣ་བདུན་གྱི་ཏ་ལའི་ཕྲེང་བ་རིམ་པ་
བདུན་གྱིས་ཀུན་ནས་བསྐོར་བའོ། །རིན་པོ་ཆེ་སྣ་ཚོགས་ཀྱི་ཁང་པ་བརྩེགས་པའི་རྒྱན་བརྒྱ་སྟོང་བསམ་གྱིས་མི་ཁྱབ་པ་དང་ལྡན་པའོ། །རྫིང་རིན་པོ་ཆེ་སྣ་ཚོགས་དུ་མ་ལས་བྱས་པ་
གསེར་གྱི་གྲམ་པ་ཀུན་དུ་བཀྲམ་པ་ཡན་ལག་བརྒྱད་དང་ལྡན་པའི་ཆུས་ཡོངས་སུ་གང་བ། ལྷ་རྫས་ཀྱི་ཨུཏྤ་ལ་དང༌། པདྨོ་དང༌། ཀུ་མུ་ད་དང༌། མེ་ཏོག་པུན་ད་རི་ཀས་ཆུའི་སྟེང་ཀུན་
དུ་ཡོག་པ། རིན་པོ་ཆེའི་མེ་ཏོག་དང༌། འབྲས་བུའི་ཤིང་སྣ་ཚོགས་ཀྱིས་རབ་ཏུ་བརྒྱན་པ། ཕྱོགས་བཞི་ནས་རིན་པོ་ཆེའི་ཕ་གུས་བརྩིགས་པའི་ཐེམ་སྐས་རྣམ་པར་བཀྱེ་བ་ཅན་གྱིས་
ཤིན་ཏུ་མཛེས་པར་བྱས་པ་དང་ལྡན་པ། ལྷ་རྫས་ཀྱི་སྒྲ་སྙན་ཅིང་ཡིད་དུ་འོང་བ་འབྱིན་པའི་བྱ་བྲན་སྣ་ཚོགས་ཀྱི་སྒྲ་ཤིན་ཏུ་འབྱུང་བ་ཡོད་པ། ལྷའི་དབང་པོའི་ཕོ་བྲང་དང་འགྲན་པ་
སྟེ༑ དེའི་དབུས་ན་རིན་པོ་ཆེ་འགྲོ་བ་ལ་སྣང་བའི་ཁང་པ་བརྩེགས་པ་ཤིན་ཏུ་བཟང་ལ་མཛེས་ཤིང་ཡིད་དུ་འོང་བ། རིན་པོ་ཆེ་གྲངས་མེད་པའི་རྒྱན་བསམ་གྱིས་མི་ཁྱབ་པས་གྱ་ནོམ་པར་

45-1-240b

བརྒྱན་པ་ཡོད་དེ། དེའི་ནང་ན་རྒྱལ་པོ་འོད་ཆེན་པོའི་དམ་པའི་ཆོས་གཅེས་པའི་དབྱིག་ཏུ་བྱ་བ་བཞུགས་སོ། །དེ་ནས་ཚོང་དཔོན་གྱི་བུ་ནོར་བཟང་རིན་པོ་ཆེའི་འོབས་དེ་དག་ལ་ནི། ཆགས་
པའི་སེམས་མེད། རིན་པོ་ཆེའི་ར་བ་དེ་དག་ལ་ནི། ངོ་མཚར་དུ་འཛིན་པའི་ཡིད་མེད། རིན་པོ་ཆེ་ཏ་ལ་ཕྲེང་བ་དེ་དག་ལ་ནི་འདོད་ཅིང་ཆགས་པ་མེད། རིན་པོ་ཆེའི་དྲིལ་གྱི་དྲ་བའི་སྒྲ་ལ་ནི་རོ་
མྱོང་བར་བྱེད་པ་མེད། ལྷ་རྫས་ཀྱི་རོལ་མོའི་སྒྲ་དང༌། གླུ་བྲོ་སྙན་པའི་དབྱངས་ལ་ནི་ཆགས་པའི་སེམས་མེད། རིན་པོ་ཆེ་རྣམ་པ་ཐ་དད་པའི་གཞལ་མེད་ཁང་དང༌། ཁང་པ་བརྩེགས་པ་
སྣ་ཚོགས་ཀྱི་ལོངས་སྤྱོད་ནི་ཡིད་ལ་བྱ་བ་མེད་པར་ཤིན་ཏུ་དགའ་བར་གྱུར་པའི་སྐྱེས་པ་དང༌། བུད་མེད་ཀྱི་ཚོགས་ཀྱི་ཆོས་ཀྱི་དགའ་བའི་མོས་པས་ཤིན་ཏུ་དགའ་ཞིང༌། གཟུགས་དང༌།
སྒྲ་དང༌། དྲི་དང༌། རོ་དང༌། རེག་ལ་དགའ་བས་དབེན་པའི་སེམས་དང་ལྡན་པ། ཆོས་ངེས་པར་བརྟག་པ་ལ་ཤིན་ཏུ་མོས་པ། སེམས་ཅན་གང་དང་ཕྲད་ཀྱང་དགེ་བའི་བཤེས་གཉེན་
རྟག་ཏུ་འདྲི་ཞིང་མཐར་གྱིས་གྲོང་ཁྱེར་གྱི་ལམ་གྱི་སུམ་མདོའི་དྲུང་ཞིག་ཏུ་ཕྱིན་ནས་ཀུན་དུ་བལྟས་ན། གྲོང་ཁྱེར་གྱི་ལམ་གྱི་སུམ་མདོའི་དབུས་ཀྱི་མཆོད་རྟེན་གྱི་ཁང་པ་ནས་ཧ་ཅང་ཡང་
མི་རིང་བ་ཞིག་ན། རྒྱ་ཆེན་པོ་དང་ལྡན་པ་ཁྲི་རིན་པོ་ཆེ་བཻ་ཌཱུཪྱ་སྔོན་པོའི་རྐང་པ་བཀྱེ་བ་བཻ་ཌཱུཪྱ་དཀར་པོའི་སེང་གེས་བླངས་པ། འཛམ་བུ་ཆུ་ཀླུང་གི་གསེར་གྱི་ལྕག་པོད་ཀྱིས་དྲ་བ་ལེགས་པར་

45-1-241a

བཏགས་པ། ལྷ་རྫས་ལས་ཀྱང་འདས་པའི་རིན་པོ་ཆེའི་སྟན་སྣ་ཚོགས་བཏིང་བ། རིན་པོ་ཆེའི་འབྲུ་གྲངས་མེད་པས་རྣམ་པར་བརྒྱན་པ། ནོར་བུ་
རིན་པོ་ཆེའི་རྒྱན་བསམ་གྱིས་མི་ཁྱབ་པའི་དྲ་བ་ཀུན་ནས་ཁེབས་པ། འཛམ་བུ་ཆུ་ཀླུང་གི་གསེར་གྱི་སྣམ་བུ་ལ་ལྷ་རྫས་རིན་པོ་ཆེ་སྣ་ཚོགས་ཀྱི་གུར་ཤིན་ཏུ་སྤ་བར་དགྱེ་བའི་
གནམ་ཡོལ་བྲེས་པ། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་པདྨོའི་སྙིང་པོ་དང་ལྡན་པ། དེ་ལྟ་བུའི་ཆོས་ཀྱི་ཁྲི་ཆེན་པོ་ལ་རྒྱལ་པོ་འོད་ཆེན་པོ་མི་ཆེན་པོའི་མཚན་སུམ་ཅུ་རྩ་
གཉིས་ཀྱིས་ལུས་ཤིན་ཏུ་བརྒྱན་པ། དཔེ་བྱད་བཟང་པོ་སྣ་ཚོགས་བརྒྱད་ཅུ་ཐམ་པས་ལུས་ཤིན་ཏུ་མཛེས་པ། གསེར་གྱི་རི་བོ་ལྟར་རིན་པོ་ཆེ་སྣ་ཚོགས་རྣམ་པར་བཀོད་པས་རྣམ་
པར་མཛེས་པ། ཉི་མའི་དཀྱིལ་འཁོར་ལྟར་གཟི་བརྗིད་རབ་ཏུ་འབར་བ། ཟླ་བ་ཉ་ཞིང་རྒྱས་པའི་དཀྱིལ་འཁོར་ལྟར་བལྟ་ན་བཟང་བ། ཚངས་པ་ལྟར་ཚངས་པའི་འཁོར་གྱི་ནང་ན་
རྣམ་པར་མཛེས་པ། རྒྱ་མཚོ་ལྟར་ཟབ་པའི་ཆོས་དང་ཡོན་ཏན་མཐའ་ཡས་པའི་རིན་པོ་ཆེའི་ཚོགས་དང་ལྡན་པ། སྤྲིན་ཆེན་པོ་ལྟར་ཆོས་ཀྱི་རང་བཞིན་གྱི་འབྲུག་སྒྲ་སྒྲོག་པ། ནམ་
མཁའ་ལྟར་ཆོས་ཀྱི་ཚུལ་གྱི་སྐར་མའི་ཚོགས་ཀྱིས་བརྒྱན་པ། རི་རབ་ལྟར་ཁ་དོག་བཞི་པོའི་སེམས་ཅན་རྒྱ་མཚོའི་སེམས་ལ་གཟུགས་བརྙན་རབ་ཏུ་སྣང་བ། རིན་པོ་ཆེའི་གླིང་

45-1-241b

ལྟར་གཞི་ཡེ་ཤེས་སྣ་ཚོགས་རིན་པོ་ཆེས་ཡོངས་སུ་གང་བ་དེ་སྐྱིལ་མོ་ཀྲུང་དུ་འདུག་པ་མཐོང་ངོ༌། །དེའི་མདུན་ན་ཡང་གསེར་དང༌། ནོར་བུ་དང༌། མུ་ཏིག་དང༌། བཻ་ཌཱུཪྱ་དང༌།
དུང་དང༌། མན་ཤེལ་དང༌། བྱི་རུ་དང༌། ས་ལེ་སྦྲམ་དང༌། དངུལ་རིན་པོ་ཆེའི་ཕུང་པོ་དང༌། ལྷ་རྫས་ཀྱི་གོས་ཁ་དོག་སྣ་ཚོགས་ཀྱི་ཕུང་པོ་དང༌། ལྷ་རྫས་ཀྱི་རིན་པོ་ཆེའི་རྒྱན་སྣ་ཚོགས་
ཀྱི་ཕུང་པོ་དང༌། ཁ་ཟས་དང༌། སྤྱན་གཟིགས་སྣ་ཚོགས་ཀྱི་ཕུང་པོ་དང༌། ཞིམ་པོའི་མཆོག་ཁྱད་པར་དུ་འཕགས་པ་རྣམ་པ་སྣ་ཚོགས་ཀྱི་ཕུང་པོ་དགོད་པ་དང༌། དངར་བའི་ཐབས་སྣ་
ཚོགས་ཀྱི་ཡུལ་དུ་བཀོད་པ་མཐོང་ངོ༌། །ལྷ་རྫས་ཀྱི་ཤིང་རྟ་རིན་པོ་ཆེ་བྱེ་བ་བརྒྱ་སྟོང་དུ་མ་དང༌། ལྷ་རྫས་ཀྱི་སིལ་སྙན་བྱེ་བ་བརྒྱ་སྟོང་དུ་མ་དང༌། ལྷ་རྫས་ཀྱི་སྤོས་ཀྱི་རྣམ་པ་བྱེ་བ་བརྒྱ་སྟོང་
དུ་མ་དང༌། ནད་ཀྱི་རྐྱེན་སྨན་དང༌། ཡོ་བྱད་ཀྱི་ཕུང་པོ་དུ་མ་དང༌། ཡོ་བྱད་ཀྱི་ཁྱད་པར་ཐམས་ཅད་ཀྱི་ཕུང་པོ་སྤྱད་དུ་རུང་ཞིང་ཁ་ན་མ་ཐོ་བ་མེད་པ་མང་པོ་སེམས་ཅན་རྣམས་ཅི་དགའ་བར་
སྤྱོད་དུ་གཟུད་པའི་ཕྱིར་བཤམས་ཏེ་བཀོད་པ་དང༌། བ་བཞོན་གསེར་གྱི་རུ་མིག་ཅན་སྟོང་ཕྲག་དུ་མ་འོ་མ་བྲེས་འཇལ་བ་མང་པོ་ཡང་སེམས་ཅན་ཕོངས་པ་རྣམས་ཡོངས་སུ་བསྡུ་བའི་
ཕྱིར་བཀོད་པ་མཐོང་ངོ༌། །བུ་མོ་རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་བཞིན་བཟང་བ་ཤིན་ཏུ་མཛེས་པ་བལྟ་ན་སྡུག་པ། རྒྱན་ཐམས་ཅད་ཀྱིས་རྣམ་པར་ཀླུབས་པ། ལྷ་རྫས་ཀྱི་གོས་རིན་པོ་ཆེ་

45-1-242a

གྱོན་པ། ལྷ་རྫས་ཀྱི་ཙན་དན་སྤྲུལ་གྱི་སྙིང་པོས་ལུས་བྱུག་པ། སྒྱུ་རྩལ་དྲུག་ཅུ་རྩ་བཞིའི་ཚུལ་ཤེས་པ། འདོད་པའི་སྤྱོད་པ་དང༌། ཆོ་ག་ཐམས་ཅད་
ལ་མཁས་པ་དག་ཀྱང་བསགས་ཤིང་བཀོད་པར་མཐོང་ངོ༌། །དེའི་མདུན་ན་ཇི་ལྟ་བ་དེ་བཞིན་དུ། སེམས་ཅན་རྣམས་ཡོངས་སུ་བསྡུ་བ་དང༌། སེམས་ཅན་རྣམས་ཡོངས་སུ་གཟུང་
བ་དང༌། སེམས་ཅན་རྣམས་དགའ་བ་བསྐྱེད་པ་དང༌། སེམས་ཅན་རྣམས་སྤྲོ་བ་བསྐྱེད་པ་དང༌། སེམས་ཅན་རྣམས་ཀྱི་ཡིད་དང་བར་བྱ་བ་དང༌། སེམས་ཅན་རྣམས་ཀྱི་སེམས་
ཤིན་ཏུ་བདེ་བར་བྱ་བ་དང༌། སེམས་ཅན་རྣམས་ཀྱི་ཉོན་མོངས་པ་རྣམ་པར་ཞི་བར་བྱ་བ་དང༌། སེམས་ཅན་རྣམས་ཆོས་ཀྱི་རང་བཞིན་གྱི་དོན་ལ་ཡོངས་སུ་དགོད་པ་དང༌། སེམས་
ཅན་རྣམས་ཐམས་ཅད་མཁྱེན་པ་ཉིད་དུ་དོན་མཉམ་པར་བྱ་བ་དང༌། སེམས་ཅན་རྣམས་གཞན་ལ་འཁུ་བ་རྣམ་པར་བཟློག་པར་བྱ་བ་དང༌། ལུས་དང་ངག་གིས་ངན་དུ་སྤྱོད་པ་
ཐམས་ཅད་རྣམ་པར་བཟློག་པ་དང༌། སེམས་ཅན་རྣམས་ཀྱི་ལྟ་བའི་ཟུག་རྔུ་ཡང་དག་པར་དབྱུང་བ་དང༌། སེམས་ཅན་རྣམས་ཀྱི་ལམ་ཡོངས་སུ་སྦྱང་བའི་ཕྱིར། སྲང་དང༌། ལམ་
གྱི་བཞི་མདོ་དང༌། ལམ་གྱི་སུམ་མདོ་དང༌། སྒོ་དང༌། ཁྱམས་དག་ནའང་དེ་བཞིན་ཏེ། སྲང་རེ་རེའི་ངོས་གཡས་གཡོན་ནས་ཀྱང༌། སྟེགས་བུ་བྱེ་བ་ཉི་ཤུ་ཙམ་ལ་ཡོ་བྱད་

45-1-242b

ཐམས་ཅད་ཡོངས་སུ་སྤུངས་ཏེ་བཀོད་པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། རྒྱལ་པོ་འོད་ཆེན་པོ་ལ་ལུས་ཐམས་ཅད་ཀྱིས་ཕབ་ནས་ཕྱག་བྱས་ཏེ། རྒྱལ་པོ་འོད་ཆེན་
པོ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ།
འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་
ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཀའ་སྩལ་དུ་གསོལ། སྨྲས་པ། རིགས་ཀྱི་བུ། ང་ནི་བྱང་ཆུབ་སེམས་དཔའི་སྤྱོད་
པ་བྱམས་པ་ཆེན་པོའི་རྒྱལ་མཚན་ཡོངས་སུ་དག་པ་དང༌། ཡོངས་སུ་རྫོགས་པར་བྱེད་པ་སྟེ། རིགས་ཀྱི་བུ། ངས་བྱང་ཆུབ་སེམས་དཔའི་སྤྱོད་པ་བྱམས་པ་ཆེན་པོའི་རྒྱལ་
མཚན་འདི་ཡང་སངས་རྒྱས་བརྒྱ་ཕྲག་དུ་མ་དང༌། སངས་རྒྱས་སྟོང་ཕྲག་དུ་མ་དང༌། སངས་རྒྱས་བརྒྱ་སྟོང་ཕྲག་དུ་མ་དང༌། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་དུ་མ་ནས།

45-1-243a

བརྗོད་དུ་མེད་པའི་ཡང་བརྗོད་དུ་མེད་པའི་བར་གྱི་སངས་རྒྱས་བཅོམ་ལྡན་འདས་རྣམས་ལ་ཡོངས་སུ་དྲིས་སོ། །ཡོངས་སུ་ཞུས་སོ། །རྣམ་པར་སྦྱངས་
སོ༑ ༑ཡོངས་སུ་སྦྱངས་སོ། །རྣམ་པར་བཀོད་དོ། །རྣམ་པར་བལྟས་སོ། །རྣམ་པར་སྤྱོད་དོ། །རྗེས་སུ་བཙལ་ཏོ། །ཡོངས་སུ་བརྟགས་སོ། །རྣམ་པར་བྲིས་སོ། །རྒྱ་ཆེར་བྱས་
སོ༑ ༑རིགས་ཀྱི་བུ། དེ་ལྟར་ང་ནི་བྱང་ཆུབ་སེམས་དཔའི་སྤྱོད་པ་བྱམས་པ་ཆེན་པོའི་རྒྱལ་མཚན་འདི་ལ་གནས་ཤིང༌། ཆོས་དང་མཐུན་པར་ཁམས་སྐྱོང་ཞིང་སྟོན་ཏོ། །ཆོས་
དང་མཐུན་པར་འཇིག་རྟེན་ལ་ཕན་པར་བྱེད་དོ། །ཆོས་དང་མཐུན་པར་འཇིག་རྟེན་ན་རྗེས་སུ་སྤྱོད་དོ། །ཆོས་དང་མཐུན་པར་སེམས་ཅན་བཅོས་པར་བྱེད་དོ། །ཆོས་དང་མཐུན་
པར་སེམས་ཅན་རྣམས་ལ་ནན་ཏན་བྱེད་དོ། །ཆོས་ཀྱི་དཀྱིལ་འཁོར་ལ་སེམས་ཅན་རྣམས་ཡོངས་སུ་འཛུད་དོ། །ཆོས་ཀྱི་ཚུལ་སེམས་ཅན་རྣམས་ལ་ཉེ་བར་བསྒྲུབ་བོ། །ཆོས་
དང་མཐུན་པར་སེམས་ཅན་རྣམས་ལ་ཡོངས་སུ་བསྒོ་བ་བྱེད་དོ། །ཆོས་ཀྱི་ནན་ཏན་ལ་སེམས་ཅན་རྣམས་ཡོངས་སུ་སྦྱོར་རོ། །ཆོས་ཀྱི་རང་བཞིན་ངེས་པར་རྟོགས་པ་ལ་སེམས་
ཅན་རྣམས་རབ་ཏུ་འགོད་དོ། །བྱམས་པའི་སེམས་དང༌། བྱམས་པ་ཆེན་པོའི་དབང་དང༌། བྱམས་པའི་སྟོབས་དང༌། ཕན་པའི་སེམས་དང༌། བདེ་བའི་སེམས་དང༌། སྙིང་

45-1-243b

རྗེའི་སེམས་དང༌། ཕན་འདོགས་པའི་སེམས་དང༌། ཡོངས་སུ་བསྲུང་བའི་སེམས་དང༌། སེམས་ཅན་ཡོངས་སུ་འཛིན་པ་མི་གཏོང་བའི་སེམས་དང༌། སྡུག་བསྔལ་ཐམས་
ཅད་རྣམ་པར་བཟློག་པའི་སྨོན་ལམ་རྒྱུན་མི་གཅོད་པའི་སེམས་དང༌། བདེ་བའི་མཐར་ཕྱིན་པ་ལ་རབ་ཏུ་འགོད་པར་ཡང་དག་པར་སྤྱོད་པ་རྒྱུན་མི་གཅོད་པ་ལ་སེམས་ཅན་
རྣམས་རབ་ཏུ་འགོད་དོ། །བག་ཡངས་ཀྱི་བདེ་བ་ཡང་དག་པར་བསྐྱེད་ནས། སེམས་ཅན་དེ་དག་གི་ལུས་ཀྱང་ཤིན་ཏུ་བདེ་བར་བྱེད་དོ། །དེ་དག་གི་འཁོར་བའི་བདེ་བ་ལ་ཞེན་
པའི་སེམས་ཀྱི་རྒྱུད་ཀྱང་རྣམ་པར་བཟློག་པ་བྱེད་དོ། །དེ་དག་གི་སེམས་ཀྱི་རྒྱུན་ཀྱང་ཆོས་ཀྱི་དགའ་བ་དང༌། མོས་པ་ལ་ཡོངས་སུ་གཞོལ་བར་བྱེད་དོ། །ཉོན་མོངས་པའི་དྲི་མ་
ཐམས་ཅད་ལས་རྣམ་པར་སྦྱོང་བར་བྱེད་དོ། །མི་དགེ་བའི་ཆོས་ཐམས་ཅད་ལས་ཡོངས་སུ་སྦྱང་བར་བྱེད་དོ། །འཁོར་བའི་རྒྱུན་ལས་རྣམ་པར་བཟློག་པ་བྱེད་དོ། །ཆོས་ཀྱི་དབྱིངས་
ཀྱི་ཚུལ་རྒྱ་མཚོ་ལ་ཡོངས་སུ་གཟུད་པ་བྱེད་དོ། །དེ་དག་གི་སྲིད་པའི་ལམ་གྱི་རྒྱུད་དུ་སྐྱེ་བ་ཐམས་ཅད་རྒྱུན་གཅད་པའི་ཕྱིར་སེམས་ཀྱི་མ་རིག་པ་ཡོངས་སུ་བསྲེག་པ་བྱེད་དོ། །ཐམས་
ཅད་མཁྱེན་པ་ཉིད་ཀྱི་འབྲས་བུ་ཐོབ་པར་བྱ་བའི་ཕྱིར་དེ་དག་གི་སེམས་ཀྱི་མྱུ་གུ་ཡོངས་སུ་བསྐྱེད་དོ། །མི་འཕྲོགས་པའི་དད་པའི་སྟོབས་ཡང་དག་པར་བསྐྱེད་པའི་ཕྱིར་དེ་དག་གི་སེམས་

45-1-244a

ཀྱི་རྒྱ་མཚོ་ཡང་རབ་ཏུ་དང་བར་བྱེད་དོ། །རིགས་ཀྱི་བུ། དེ་ལྟར་ང་ནི་བྱང་ཆུབ་སེམས་དཔའི་སྤྱོད་པ་བྱམས་པ་ཆེན་པོའི་རྒྱལ་མཚན་ལ་གནས་
ཏེ༑ ཆོས་དང་མཐུན་པར་འཇིག་རྟེན་སྐྱོང་ཞིང་སྟོན་ཏེ། རིགས་ཀྱི་བུ། ངའི་ཁམས་ན་གནས་པའི་སེམས་ཅན་རྣམས་ནི་ངས་འཇིགས་ཤིང་དངང་བའམ། བག་ཚ་ཞིང་སྐྱི་
གཡའ་བ་མེད་དེ། རིགས་ཀྱི་བུ། སེམས་ཅན་གང་ཕོངས་ཤིང་ཡོ་བྱད་སྣ་ཚོགས་ཀྱིས་བྲེལ་བ། བཟའ་བ་འདོད་པའམ། བཏུང་བ་འདོད་པའམ། གོས་འདོད་པ་ནས།
ཡོ་བྱད་སྣ་ཚོགས་ཐམས་ཅད་གང་འདོད་ཀྱང་རུང་སྟེ། དེ་དག་ཐམས་ཅད་ངའི་དྲུང་དུ་འོང་ངོ༌། །དེ་དག་ལའང་ངས་སྔ་ནས་བཤམ་བཤམ་པའི་མཛོད་སྒོ་ཕྱེ་ཞིང་ཅི་འདོད་པ་
ཁྱེར་ཅིག་ཅེས་བསྟབས་ཏེ། གང་གི་དོན་དུ་ཁྱེད་སྡིག་པའི་ལས་ལ་སྤྱོད་པར་གྱུར་ཅིང༌། སྲོག་གཅོད་པའམ། མ་བྱིན་པར་ལེན་པའམ། འདོད་པས་ལོག་པར་གཡེམ་
པའམ། བརྫུན་དུ་སྨྲ་བའམ། ཕྲ་མའམ། ངག་རྩུབ་པོའམ། ཚིག་ཀྱལ་བའམ། ཆགས་སེམས་སམ། གནོད་སེམས་སམ། ལོག་པར་ལྟ་བའམ། དེ་མ་ཡིན་པའི་
ལྟ་བའི་རྣམ་པ་སྣ་ཚོགས་ལ་མངོན་པར་ཞེན་པར་གྱུར་པ་དེ་ཐམས་ཅད་ཀྱང་གྲོང་ཁྱེར་ཆེན་པོ་འོད་བཟང་པོ་འདིའི་སྒོ་དང༌། སྲང་དང༌། ཁྱམས་དང༌། ལམ་གྱི་སུམ་མདོ་དང༌།

45-1-244b

བཞི་མདོ་ཀུན་དུ་སྤུངས་ཏེ། སྔ་ནས་བྱིན་པ་ཡིན་གྱི། སུ་ཅི་འདོད་པ་ཀུན་ཀྱང་ཁྱེར་ཅིག་ཅེས་བསྟབས་ཤིང་བྱིན་ནོ། །རིགས་ཀྱི་བུ། གྲོང་ཁྱེར་འོད་བཟང་པོ་འདི་ན་སེམས་ཅན་ཇི་
སྙེད་གཅིག་གནས་པ་དེ་དག་ཐམས་ཅད་ནི་བྱང་ཆུབ་སེམས་དཔའ་སྟེ། ཐེག་པ་ཆེན་པོ་ལ་ཞུགས་པའོ། །དེ་བས་ན་གྲོང་ཁྱེར་ཆེན་པོ་འོད་བཟང་ངོ༌། །འདི་ཡང་དེ་དག་ལ་བསམ་
པ་རྣམ་པ་ཇི་ལྟ་བུར་དག་པའི་ཚུལ་བཞིན་དུ་སྣང་སྟེ། ལ་ལ་ལ་ནི་དོག་པར་སྣང་ངོ༌། །ལ་ལ་ལ་ནི་ཡངས་པར་སྣང་ངོ༌། །ལ་ལ་ལ་ནི་གཞི་ས་ལ་གནས་པར་སྣང་ངོ༌། །ལ་ལ་ལ་ནི་
གཞི་རིན་པོ་ཆེ་བཻ་ཌཱུཪྱ་ལས་བླངས་པར་སྣང་ངོ༌། །ལ་ལ་ལ་ནི་སའི་ར་བས་བསྐོར་བར་སྣང་ངོ༌། །ལ་ལ་ལ་ནི་རིན་པོ་ཆེ་རྡོ་རྗེ་གཞན་གྱིས་མི་ཐུབ་པའི་རྒྱལ་མཚན་གྱི་ར་བས་བསྐོར་བར་
སྣང་ངོ༌། །ལ་ལ་ལ་ནི་གསེག་མ་དང༌། གྱོ་མོས་གང་ཞིང་ཐག་ཐུག་དང༌། གྲོག་པོ་དང༌། གཡང་ས་མང་པོ་ཅན་དུ་སྣང་ངོ༌། །ལ་ལ་ལ་ནི་ནོར་བུ་རིན་པོ་ཆེ་དམ་པ་གྲངས་མེད་པས་
གཞི་བརྒྱན་ཅིང་ཡོངས་སུ་བཀྲམ་པ་དང༌། ལག་མཐིལ་བཞིན་དུ་གཞི་མཉམ་པར་སྣང་ངོ༌། །ལ་ལ་ལ་ནི་ས་ལས་བྱས་པར་སྣང་ངོ༌། །ལ་ལ་ལ་ནི་རིན་པོ་ཆེ་གྲངས་མེད་པའི་ཁང་པ་
དང་༑ གཞལ་མེད་ཁང་དང༌། ཁང་བཞག་དང༌། ཁང་པ་བརྩེགས་པ་དང༌། ཁང་སྟེང་དང༌། བ་གམ་དང༌། སྐར་ཁུང་གི་ཤར་བུ་དང༌། ཟླ་གམ་རིན་པོ་ཆེ་སེང་གེའི་དྲ་བས་བརྒྱན་

45-1-245a

པར་སྣང་ངོ༌། །གྲོང་ཁྱེར་གྱི་ཕྱི་རོལ་ན་གནས་པའི་སེམས་ཅན་སྔོན་ངས་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ། བསྡུ་བའི་དངོས་པོ་
བཞིས་ཡོངས་སུ་བསྡུས་པ། བསམ་པ་དག་པ། དགེ་བའི་རྩ་བ་བསྐྱེད་པ། སངས་རྒྱས་མང་པོ་ལ་བསྙེན་བཀུར་བ། ཐམས་ཅད་མཁྱེན་པ་ཉིད་ལ་མངོན་པར་མོས་པ།
ཐམས་ཅད་མཁྱེན་པ་ཉིད་དུ་རབ་ཏུ་གཞོལ་བ་དེ་དག་ལ་ཡང་རིན་པོ་ཆེ་ལས་བྱས་པར་སྣང་ངོ༌། །དེ་མ་ཡིན་པ་གཞན་དག་ལ་ནི་ས་ལས་བྱས་པར་སྣང་སྟེ། རིགས་ཀྱི་བུ།
ངའི་ཁམས་ན་གནས་པའི་སེམས་ཅན་ཡུལ་དང༌། ཕྱོགས་དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་ཕོ་བྲང་དག་ན། རྙོག་པ་ལྔ་
དང་ལྡན་པའི་འཇིག་རྟེན་གྱི་དུས་ཀྱི་རང་བཞིན་གྱིས་དཀྲུགས་ཏེ། མི་དགེ་བ་བཅུའི་ལས་ཀྱི་ལམ་ཞིག་བྱེད་པར་འདོད་པར་གྱུར་ན་ཡང༌། དེའི་ཚེ་ང་དེ་དག་ལ་ཕན་པར་བྱ་
བའི་སེམས་ཀྱིས། བྱང་ཆུབ་སེམས་དཔའི་ཏིང་ངེ་འཛིན་འཇིག་རྟེན་གྱི་དབང་པོའི་གློང་ཞེས་བྱ་བ། བྱམས་པ་ཆེན་པོ་སྔོན་དུ་འགྲོ་བ་ལ་སྙོམས་པར་འཇུག་སྟེ། རིགས་ཀྱི་
བུ༑ དེ་ལྟར་ང་ཏིང་ངེ་འཛིན་དེ་ལ་སྙོམས་པར་ཞུགས་པ་དང༌། དེ་ཉིད་ཀྱི་མོད་ལ་སེམས་ཅན་དེ་དག་གི་འཇིགས་པ་དེ་དག་དང༌། མི་བདེ་བ་དེ་དག་དང༌། ཤར་གཉེར་བ་དེ་

45-1-245b

དག་དང༌། འཐབ་མོ་དང༌། རྩོད་པ་དེ་དག་དང༌། སེམས་ཀྱི་འཁྲུག་པ་དེ་དག་དང༌། འཚེ་བའི་སེམས་དེ་དག་ཀྱང་བྱང་ཆུབ་སེམས་དཔའི་ཏིང་ངེ་འཛིན་འཇིག་རྟེན་གྱི་དབང་པོའི་
གློང་བྱམས་པ་ཆེན་པོ་སྔོན་དུ་འགྲོ་བ་དེའི་ཆོས་ཉིད་ཐོབ་པས་རབ་ཏུ་ཞི་བར་གྱུར་ཏོ། །ཉེ་བར་ཞི་བར་གྱུར་ཏོ། །རྣམ་པར་ལྡོག་པར་གྱུར་ཏོ། །འགག་པར་གྱུར་ཏོ། །རིགས་ཀྱི་བུ།
ཡུད་ཙམ་ཞིག་སྡོད་དང༌། དེའུ་རེ་མངོན་སུམ་དུ་འགྱུར་རོ། །དེ་ནས་རྒྱལ་པོ་འོད་ཆེན་པོས་དེའི་ཚེ། བྱང་ཆུབ་སེམས་དཔའི་ཏིང་ངེ་འཛིན་བྱམས་པ་ཆེན་པོ་སྔོན་དུ་འགྲོ་བ་འཇིག་རྟེན་
གྱི་དབང་པོའི་གློང་ལ་མཉམ་པར་བཞག་གོ །དེ་ལྟར་རྒྱལ་པོ་འོད་ཆེན་པོས། བྱང་ཆུབ་སེམས་དཔའི་ཏིང་ངེ་འཛིན་བྱམས་པ་ཆེན་པོ་སྔོན་དུ་འགྲོ་བ་འཇིག་རྟེན་གྱི་དབང་པོའི་གློང་ལ་
མཉམ་པར་བཞག་མ་ཐག་ཏུ། དེའི་མོད་ལ་གྲོང་ཁྱེར་ཆེན་པོ་འོད་བཟང་པོའི་ཡུལ་དང་ཕྱོགས་སུ་བཅས་པ། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་
ཕོ་བྲང་གི་འཁོར་དང་བཅས་པར་རྣམ་པ་དྲུག་ཏུ་གཡོས་སོ། །དེ་གཡོས་པའི་ཚེ་རིན་པོ་ཆེའི་ར་བ་དེ་དག་དང༌། རིན་པོ་ཆེའི་ཁང་པ་དང༌། རིན་པོ་ཆེའི་སྙིང་པོ་དང༌། རིན་པོ་ཆེའི་ཁྱིམ་
དང་༑ རིན་པོ་ཆེའི་གནས་དང༌། རིན་པོ་ཆེའི་གཞལ་མེད་ཁང་དང༌། རིན་པོ་ཆེའི་ཁང་པ་བརྩེགས་པ་དང༌། རིན་པོ་ཆེའི་བ་གམ་དང༌། རིན་པོ་ཆེའི་པུ་ཤུ་དང༌། རིན་པོ་ཆེའི་སྐར་ཁུང་དང༌།

45-1-246a

རིན་པོ་ཆེའི་སྟེགས་བུ་དང༌། རིན་པོ་ཆེའི་རྟ་བབས་དང༌། རིན་པོ་ཆེའི་ཟླ་གམ་དང༌། རིན་པོ་ཆེའི་སེང་གེའི་དྲ་བ་དང༌། རིན་པོ་ཆེའི་ལན་ཀན་དང༌།
རིན་པོ་ཆེའི་འབྲུ་དང༌། རིན་པོ་ཆེའི་བླ་རེ་དང༌། རིན་པོ་ཆེའི་སྲད་བུས་བརྒྱུས་པའི་དྲིལ་བུ་གཡེར་ཀའི་དྲ་བ་དང༌། རིན་པོ་ཆེའི་དྲིལ་བུ་དང༌། རིན་པོ་ཆེའི་རྒྱལ་མཚན་དང༌། རིན་
པོ་ཆེའི་བ་དན་དང༌། རིན་པོ་ཆེའི་ཏ་ལ་དེ་དག་ཀྱང་རབ་ཏུ་གཡོས་ཏེ་སྒྲ་འབྱིན་ཏོ། །རབ་ཏུ་འཁྲོལ་ལོ། །དེ་དག་དེ་ལྟར་སྒྲ་འབྱིན་ཅིང༌། ཡིད་དུ་འོང་ལ་སྙན་པ་དང༌། མཉན་ན་དགའ་
བའི་དབྱངས་བརྗོད་ཅིང༌། རྒྱལ་པོ་འོད་ཆེན་པོ་གང་ན་བ་དེར་འདུད་དེ་ཕྱག་འཚལ་ལོ། །གྲོང་ཁྱེར་ཆེན་པོ་འོད་བཟང་པོའི་ནང་ན། སེམས་ཅན་ཇི་སྙེད་ཅིག་གནས་པ་དེ་དག་ཐམས་
ཅད་ཀྱང་དགའ་བ་དང༌། རངས་པའི་སེམས་ཀྱིས་ཡོངས་སུ་རྒྱས་ནས། རྒྱལ་པོ་འོད་ཆེན་པོ་གང་ན་བ་དེ་ལོགས་སུ་མངོན་དུ་བལྟས་ཏེ། ལུས་ཐམས་ཅད་ཀྱིས་ཕབ་ཅིང་ཕྱག་
འཚལ་ལོ། །དེའི་ཁམས་ཀྱི་གྲོང་དང༌། གྲོང་ཁྱེར་དང༌། ལྗོངས་དང༌། ཡུལ་དང༌། ཁམས་དང༌། རྒྱལ་པོའི་ཕོ་བྲང་འཁོར་ན་གནས་པ་དེ་དག་ཐམས་ཅད་ཀྱང་ལུས་དང་སེམས་
བདེ་བར་གྱུར་ཏེ། དགའ་ཞིང་རངས་པ་སྐྱེས་ནས། རྒྱལ་པོ་འོད་ཆེན་པོ་གང་ན་བ་དེ་ལོགས་སུ་ཕྱག་འཚལ་ལོ། །བྱོལ་སོང་གི་སྐྱེ་གནས་སུ་གཏོགས་པའི་སེམས་ཅན་དེ་

45-1-246b

དག་ཐམས་ཅད་ཀྱང༌། གཅིག་ལ་གཅིག་བྱམས་པའི་སེམས་དང༌། ཕན་པའི་སེམས་སུ་ལྡན་པར་གྱུར་ནས། རྒྱལ་པོ་འོད་ཆེན་པོ་གང་ན་བ་དེ་ལོགས་སུ་བལྟ་ཞིང་མངོན་པར་
འདུད་དོ། །རི་དང་སྒང་མཐོན་པོའི་སའི་ཕྱོགས་ཐམས་ཅད་ཀྱང༌། རྒྱལ་པོ་འོད་ཆེན་པོ་གང་ན་བ་དེར་མངོན་པར་འདུད་དོ། །མེ་ཏོག་གི་ཤིང་དང༌། འབྲས་བུའི་ཤིང་དང༌། ལོ་མའི་
ཤིང་དང༌། ས་བོན་གྱི་ཚོགས་དང༌། འབྱུང་པོའི་ཚོགས་དང༌། ལོ་ཏོག་དང༌། ལྡུམ་བུ་དང༌། རྩྭ་དང༌། གེལ་པ་དང༌། སྨན་དང༌། ནགས་ཚལ་ཐམས་ཅད་ཀྱང༌། རྒྱལ་པོ་འོད་
ཆེན་པོ་གང་ན་བ་དེ་ལོགས་སུ་ལྟ་ཞིང་མངོན་པར་འདུད་པར་གྱུར་ཏོ། །དེའི་ཁམས་ན་མཚོ་དང༌། མཚེའུ་དང༌། ལུ་མ་དང༌། ལྟེང་ཀ་དང༌། འབབ་ཆུ་དང༌། ཆུ་ཀླུང་དང༌། རྫིང་དང༌། ཁྲོན་
པ་ཇི་སྙེད་པ་དེ་དག་ཐམས་ཅད་ཀྱང༌། རྒྱལ་པོ་འོད་ཆེན་པོ་གང་ན་བ་དེ་ལོགས་སུ་མངོན་པར་གཞོལ་ཞིང་རླབས་ཀྱི་སྒྲ་འབྱིན་པར་གྱུར་ཏོ། །ཀླུའི་རྒྱལ་པོ་སྟོང་ཕྲག་བཅུ་ཡང་ཨ་ག་
རུ་ནག་པོའི་བདུག་སྤོས་ཀྱི་དུད་པ་ན་བུན་དུ་འགྲིགས་པའི་སྤོས་ཀྱི་སྤྲིན་ལས་གློག་སྣ་ཚོགས་འགྱུ་བའི་འོད་ཀྱིས་སྣང་བར་བྱེད་ཅིང༌། འབྲུག་སྒྲ་སྒྲོག་པ་དང༌། སྤོས་ཆུའི་ཆར་གྱི་རྒྱུན་
ཤིན་ཏུ་ཕྲ་བ་མངོན་པར་འབེབས་པར་གྱུར་ཏོ། །བརྒྱ་བྱིན་དང༌། རབ་མཚེ་མ་དང༌། རབ་དགའ་ལྡན་དང༌། རབ་འཕྲུལ་དགའ་དང༌། དབང་སྒྱུར་གྱི་ལྷའི་རྒྱལ་པོ་ལ་སོགས་པ།

45-1-247a

ལྷའི་བུ་སྟོང་ཕྲག་བཅུས་ཀྱང་སྟེང་གི་བར་སྣང་ལ་འཁོད་དོ། །ནམ་མཁའི་དབྱིངས་ཐམས་ཅད་ལྷ་རྫས་ཀྱི་རོལ་མོའི་སིལ་སྙན་གྱི་སྤྲིན་བྱེ་བ་ཁྲག་
ཁྲིག་བརྒྱ་སྟོང་གི་སྒྲ་ཕྱུང་བས། དབྱངས་སྙན་པ་རྒྱ་ཆེར་བསྒྲགས་པའི་རྒྱན་གྱིས་བརྒྱན་པ་དང༌། ལྷའི་བུ་མོ་གྲངས་མེད་པ། ལྷའི་གླུ་སྙན་པ་ལེན་པའི་སྤྲིན་གྱི་སྒྲ་བསྒྲགས་
པའི་དབྱངས་སྙན་ཅིང་ཡིད་དུ་འོང་བའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེའི་མེ་ཏོག་སྣ་ཚོགས་ཀྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་
པ་དང༌། ལྷ་རྫས་ཀྱི་སྤོས་ཀྱི་སྤྲིན་ཁ་དོག་སྣ་ཚོགས་ཀྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེའི་ཕྲེང་བ་སྣ་ཚོགས་ཀྱི་སྤྲིན་
གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་ཕྱེ་མ་ཁ་དོག་སྣ་ཚོགས་ཀྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་
དང་༑ ལྷ་རྫས་ཀྱི་རིན་པོ་ཆེའི་ལྷབ་ལྷུབ་སྣ་ཚོགས་ཀྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་གོས་སྣ་ཚོགས་དྲི་མ་མེད་ཅིང་འཇམ་པ།
ཁ་དོག་རྣམ་པ་ཐ་དད་པའི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེའི་གདུགས་རྣམ་པར་ཕྱེ་བ་སྣ་ཚོགས་ཀྱི་སྤྲིན་གྲངས་

45-1-247b

མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེའི་སེང་གེ་ཡིད་དུ་འོང་བའི་རྒྱལ་མཚན་གྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་
དང་༑ ལྷ་རྫས་ཀྱི་རིན་པོ་ཆེ་འབབ་བའི་ལྕེ་ཤིན་ཏུ་འཕྲོ་བའི་རིན་པོ་ཆེའི་བ་དན་གྱི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པར་རྒྱལ་པོ་འོད་ཆེན་པོ་ལ་མཆོད་པ་བྱ་
བའི་ཕྱིར་བྱིན་གྱིས་བརླབས་སོ། །གླང་པོའི་རྒྱལ་པོ་ཆེན་པོ་ཤུགས་འཛིན་གྱིས་ཀྱང༌། གླང་པོའི་དབང་པོའི་ཁྱུ་མཆོག་གི་མཐུ་ཕྱུང་བ་དང༌། རྣམ་པར་འཕྲུལ་བའི་མཐུས་ནམ་མཁའི་
དབྱིངས་ཐམས་ཅད་ལྷ་རྫས་ཀྱི་རིན་པོ་ཆེ་སྣ་ཚོགས་ཀྱི་པདྨོའི་སྤྲིན་གྲངས་མེད་པས་ཀུན་ནས་ཡོག་པར་བྱིན་གྱིས་བརླབས་སོ། །ལྷ་རྫས་ཀྱི་ནོར་བུ་རིན་པོ་ཆེའི་སེ་མོ་དོ་གྲངས་མེད་པ་རབ་ཏུ་
འཕྱང་བ་དང༌། ལྷ་རྫས་ཀྱི་རིན་པོ་ཆེའི་སྣམ་བུའི་ལྡ་ལྡི་དང༌། ཆུན་པོ་གྲངས་མེད་པ་རབ་ཏུ་འཕྱང་བ་དང༌། ལྷ་རྫས་ཀྱི་རིན་པོ་ཆེ་སྣ་ཚོགས་ཀྱི་ཕྲེང་བའི་རྒྱུད་གྲངས་མེད་པ་མངོན་པར་འཕྱང་
བའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེ་སྣ་ཚོགས་ཀྱི་ལྷབ་ལྷུབ་དང༌། ཕྲེང་བ་གྲངས་མེད་པ་མངོན་པར་འཕྱང་བའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེ་སྣ་ཚོགས་ཀྱི་མེ་
ཏོག་གི་ལྡ་ལྡི་གྲངས་མེད་པ་མངོན་པར་བྲེས་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་སྤོས་ཀྱི་རྒྱལ་པོ་ཁ་དོག་སྣ་ཚོགས་ཕྱོགས་ཐམས་ཅད་དུ་དྲི་ཞིམ་པོས་རྒྱས་པར་འགེངས་པའི་སྤྲིན་

45-1-248a

གྲངས་མེད་པས་ཀུན་ནས་ཁེངས་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་རིན་པོ་ཆེའི་གོས་ཁ་དོག་སྣ་ཚོགས་ཀྱི་སྤྲིན་གྲངས་མེད་པའི་ཆར་རབ་
ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་བདུག་སྤོས་ཀྱི་དུད་པ་ན་བུན་དུ་འཁྲིགས་པའི་སྤྲིན་གྲངས་མེད་པའི་ཆར་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷ་རྫས་ཀྱི་ཕྱེ་
མ་ཁ་དོག་སྣ་ཚོགས་ཀྱི་སྤྲིན་གྲངས་མེད་པའི་ཆར་ཕྲ་མོ་རབ་ཏུ་འབབ་པའི་རྒྱན་གྱིས་བརྒྱན་པ་དང༌། ལྷའི་བུ་མོའི་ཚོགས་ལྷ་རྫས་ཀྱི་རོལ་མོ་བྱེད་པ་དང༌། གླུ་སྙན་པའི་དབྱངས་ཡིད་
དུ་འོང་བར་ལེན་ཅིང༌། བསྟོད་པའི་སྤྲིན་གྱིས་ཀུན་ནས་ཡོག་པའི་ཆར་མངོན་པར་འབེབས་པའི་རྒྱན་གྱིས་བརྒྱན་པར་ནམ་མཁའི་དབྱིངས་བྱིན་གྱིས་བརླབས་སོ། །སྲིན་པོའི་དབང་
པོ་བརྒྱ་སྟོང་གྲངས་མེད་པ་རྒྱ་མཚོ་ལ་གནས་པ་དང༌། གླིང་བཞི་པའི་འཇིག་རྟེན་གྱི་ཁམས་ཀྱི་རྟེན་གྱི་སའི་གཞི་ལ་གནས་པ། ཁ་ཟས་སུ་ཤ་དང་ཁྲག་འཐུང་ཞིང་ཟ་ལ། ཆུ་ལ་སྤྱོད་
པ་དང༌། རི་དྭགས་དང༌། ཕྱུགས་དང༌། བྱ་དང༌། བ་ལང་དང༌། རྟ་དང༌། གླང་པོ་དང༌། བོང་བུ་དང༌། སྐྱེས་པ་དང༌། བུད་མེད་ཀྱི་ཚོགས་ཀྱི་མདངས་འཕྲོག་པ། ཞེ་སྡང་བའི་
ཡིད་ཀྱི་རྣམ་པར་རྟོག་པ་དང་ལྡན་པ། རྟག་ཏུ་འགྲོ་བ་ལ་འཚེ་ཞིང༌། མཐོ་འཚམ་པ་ལ་ཞུགས་པ་རྣམས་ཀྱང༌། བྱམས་པ་དང་ཕན་པའི་སེམས་དམ་པ་དང་ལྡན་ཞིང༌། བཞིན་

45-1-248b

གྱི་མདོག་ཤིན་ཏུ་དང་བ་དང༌། འགྲོ་བ་ཐམས་ཅད་ལ་མི་འཚེ་ཞིང༌། མཐོ་འཚམ་པ་མེད་པ་ལ་ཞུགས་ཏེ། འཇིག་རྟེན་ཕ་རོལ་ལ་བལྟ་བར་གྱུར་ནས། ཐལ་མོ་སྦྱར་ཅིང་ཤིན་ཏུ་དགའ་
བའི་སེམས་ཀྱིས་རྒྱལ་པོ་འོད་ཆེན་པོ་གང་ན་བ་དེ་ལོགས་སུ་བཏུད་ནས་ཕྱག་འཚལ་བར་གྱུར་ཏེ། ལུས་དང་སེམས་ཀྱི་བདེ་བ་རྒྱ་ཆེན་པོ་མཚུངས་པ་མེད་པ་ཡང་མྱོང་བར་གྱུར་ཏོ། །
གནོད་སྦྱིན་དང༌། གྲུལ་བུམ་དང༌། ཤ་ཟ་དང༌། འབྱུང་པོའི་དབང་པོ་བརྒྱ་སྟོང་དུ་མ་ཡང་བྱམས་པ་དང༌། ཕན་པའི་སེམས་དམ་པ་དང་ལྡན་ཞིང༌། བཞིན་གྱི་མདོག་ཤིན་ཏུ་དང་བ་
དང་༑ འགྲོ་བ་ཐམས་ཅད་ལ་མི་འཚེ་ཞིང༌། མཐོ་འཚམ་པ་མེད་པ་ལ་ཞུགས་ཏེ། འཇིག་རྟེན་ཕ་རོལ་ལ་བལྟ་བར་གྱུར་ནས། ཐལ་མོ་སྦྱར་ཅིང་ཤིན་ཏུ་དགའ་བའི་སེམས་ཀྱིས། རྒྱལ་
པོ་འོད་ཆེན་པོ་གང་ན་བ་དེར་འདུད་ཅིང་ཕྱག་འཚལ་བར་གྱུར་ཏེ། ལུས་དང་སེམས་ཀྱི་བདེ་བ་རྒྱ་ཆེན་པོ་མཚུངས་པ་མེད་པ་ཡང་མྱོང་བར་གྱུར་ཏོ། །དེ་ལྟར་གླིང་བཞི་པའི་འཇིག་རྟེན་
གྱི་ཁམས་ཐམས་ཅད་ཀྱི་སེམས་ཅན་ཀུན་གྱི་འཇིགས་པ་དང༌། གནོད་པ་དང༌། མི་བདེ་བ་དང༌། ཤར་གཉེར་བ་དང༌། འཐབ་མོ་དང༌། རྩོད་པ་དང༌། སེམས་ཀྱི་འཁྲུག་པ་དང༌། འཚེ་
བའི་སེམས་ཐམས་ཅད་རབ་ཏུ་ཞི་བར་གྱུར་ཏོ། །རྣམ་པར་ཞི་བར་གྱུར་ཏོ། །རྣམ་པར་ལོག་པར་གྱུར་ཏོ། །འགག་པར་གྱུར་ཏོ། །ཕྱིར་ལོག་པར་གྱུར་ཏོ། །གླིང་བཞི་པའི་འཇིག་རྟེན་

45-1-249a

གྱི་ཁམས་འདིར་ཇི་ལྟ་བ་དེ་བཞིན་དུ། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ནས། ཕྱོགས་བཅུར་འཇིག་རྟེན་གྱི་ཁམས་
བྱེ་བ་ཁྲག་ཁྲིག་བརྒྱ་སྟོང་ཕྲག་བཅུའི་བར་གྱི་སེམས་ཅན་ཀུན་གྱི་འཇིགས་པ་དང༌། གནོད་པ་དང༌། མི་བདེ་བ་དང༌། ཤར་གཉེར་བ་དང༌། འཐབ་མོ་དང༌། རྩོད་པ་དང༌། སེམས་
ཀྱི་འཁྲུག་པ་དང༌། འཚེ་བའི་སེམས་ཐམས་ཅད་ཀྱང༌། བྱང་ཆུབ་སེམས་དཔའི་ཏིང་ངེ་འཛིན་བྱམས་པ་ཆེན་པོ་སྔོན་དུ་འགྲོ་བ་འཇིག་རྟེན་གྱི་དབང་པོའི་གློང་གི་ཆོས་ཉིད་ཐོབ་པའི་
ཕྱིར་རབ་ཏུ་ཞི་བར་གྱུར་ཏོ། །རྣམ་པར་ཞི་བར་གྱུར་ཏོ། །རྣམ་པར་ལོག་པར་གྱུར་ཏོ། །འགག་པར་གྱུར་ཏོ། །ཕྱིར་ལོག་པར་གྱུར་ཏོ། །དེ་ནས་རྒྱལ་པོ་འོད་ཆེན་པོ་ཏིང་ངེ་འཛིན་
དེ་ལས་ལངས་ཏེ། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ངས་བྱང་ཆུབ་སེམས་དཔའི་སྤྱོད་པའི་ཡེ་ཤེས་སྣང་བའི་སྒོ་བྱམས་པ་ཆེན་པོའི་རྒྱལ་
མཚན་འདི་ཤེས་པར་ཟད་ན། ངས་བྱང་ཆུབ་སེམས་དཔའ་འཇིག་རྟེན་གྱི་ཁམས་ཐམས་ཅད་བདེ་བའི་བསམ་པས་རྒྱས་པར་འགེངས་པ། བྱམས་པ་ཆེན་པོའི་གདུགས་ཚད་མེད་
པ་དང་ལྡན་པ། འཁོར་མི་ཕྱེད་པ་དང་ལྡན་པས། འགྲོ་བ་ཐམས་ཅད་འཁོར་དུ་གྱུར་པ། དབང་པོ་རབ་དང་འབྲིང་དང་ཐ་མའི་སྦྱོར་བས་འགྲོ་བ་ཐམས་ཅད་ཡོངས་སུ་བསྐྱབ་པ་ལ་

45-1-249b

ཞུགས་པ། འགྲོ་བ་ཐམས་ཅད་ཡོངས་སུ་གཟུང་བ་ལ་ཞུགས་པས། བྱམས་པའི་སེམས་ལྟ་བུ་དང་ལྡན་པ། བསོད་ནམས་དང་ཡེ་ཤེས་ཀྱི་འོད་ཟེར་འགྲོ་བ་ཐམས་ཅད་དུ་འབྱུང་བས་
ཟླ་བ་ཉ་ཞིང་རྒྱས་པ་ལྟ་བུར་གྱུར་པ། ཤེས་བྱ་ཐམས་ཅད་ཡེ་ཤེས་ཀྱི་འོད་ཀྱིས་སྣང་བར་བྱེད་པའི་ཕྱིར་ཉི་མའི་དཀྱིལ་འཁོར་ལྟ་བུར་གྱུར་པ། སེམས་ཅན་ཐམས་ཅད་ཀྱི་སེམས་ཀྱི་མུན་
པ་ཐིབས་པོ་རབ་ཏུ་སེལ་བས་སྒྲོན་མ་ཆེན་པོ་ལྟ་བུར་གྱུར་པ། སེམས་ཅན་ཐམས་ཅད་ཀྱི་སེམས་ཀྱི་རྒྱ་མཚོའི་གཡོ་སྒྱུའི་རྙོག་པ་དང་བར་བྱེད་པས་ནོར་བུ་རིན་པོ་ཆེ་ཆུ་འདང་དང་འདྲ་
བ༑ འགྲོ་བ་ཐམས་ཅད་ཀྱི་བསམ་པ་དང༌། སྨོན་ལམ་ཡོངས་སུ་རྫོགས་པར་བྱེད་པ་ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོ་དང་འདྲ་བ། འགྲོ་བ་ཐམས་ཅད་ཏིང་ངེ་འཛིན་དང༌། སྙོམས་
པར་འཇུག་པའི་ཁང་པ་དང༌། ཐམས་ཅད་མཁྱེན་པ་ཉིད་ཀྱི་ཕོ་བྲང་ཆེན་པོར་གཞོག་པས། རླུང་དམར་ཆེན་པོ་དང་འདྲ་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ།
བསོད་ནམས་ཀྱི་རི་བོ་གཞལ་བའམ། ཡོན་ཏན་གྱི་སྐར་མའི་ཚོགས་ཀྱིས་བརྒྱན་པའི་ནམ་མཁའ་ལ་བལྟ་བའམ། སྨོན་ལམ་ཆེན་པོའི་རླུང་གི་དཀྱིལ་འཁོར་ལས་མཚམས་གཅད་
པའམ། ཆོས་མཉམ་པ་ཉིད་ཀྱི་སྟོབས་ལ་ཚད་གཟུང་བའམ། ཐེག་པ་ཆེན་པོའི་རྒྱན་གྱིས་བསྔགས་པ་ཡོངས་སུ་བརྗོད་པའམ། ཀུན་ཏུ་བཟང་པོའི་སྤྱོད་པའི་ཚུལ་གྱི་ཁྱད་པར་བརྗོད་

45-1-250a

པའམ། བྱང་ཆུབ་སེམས་དཔའི་ཏིང་ངེ་འཛིན་ཆེན་པོ་བསྒོམ་པའི་སྒོ་དབྱེ་བའམ། སྙིང་རྗེ་ཆེན་པོའི་སྤྲིན་ཡོངས་སུ་སྨོས་པར་ནུས་རེ་སྐན། སོང༌།
རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན་རྒྱལ་པོའི་གནས་བརྟན་པ་ཞེས་བྱ་བ་ཡོད་དེ། དེ་ན་དགེ་བསྙེན་མ་མི་གཡོ་བ་ཞེས་བྱ་བ་འདུག་གི། དེའི་གན་དུ་སོང་ལ་ཇི་ལྟར་བྱང་
ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། རྒྱལ་པོ་འོད་
ཆེན་པོའི་རྐང་པ་གཉིས་ལ་སྤྱི་བོས་ཕྱག་བྱས་ནས། རྒྱལ་པོ་འོད་ཆེན་པོ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ཏེ། ཡང་དང་ཡང་བལྟས་ནས། རྒྱལ་པོ་
འོད་ཆེན་པོའི་དྲུང་ནས་སོང་ངོ༌།།    །།བམ་པོ་དགུ་བཅུ་དྲུག་པ། དེ་ནས་ཚོང་དཔོན་གྱི་བུ་ནོར་བཟང༌། གྲོང་ཁྱེར་ཆེན་པོ་འོད་བཟང་པོ་ནས་བྱུང་སྟེ། ཡུད་ཙམ་
དུ་ལམ་གྱི་མགོ་བཙལ་ནས། རྒྱལ་པོ་འོད་ཆེན་པོའི་གདམས་ངག་དེ་ལ་རྗེས་སུ་བསམ་པ་བྱེད་ཅིང༌། བྱང་ཆུབ་སེམས་དཔའི་སྤྱོད་པའི་ཚུལ་བྱམས་པ་ཆེན་པོའི་རྒྱལ་མཚན་དེ་
རྗེས་སུ་དྲན་པར་བྱ་བ་དང༌། ཏིང་ངེ་འཛིན་གྱི་སྒོ་འཇིག་རྟེན་གྱི་དབང་པོའི་གློང་གི་སྣང་བ་ཆེན་པོ་དེ་ཡོངས་སུ་བསྒོམ་པ་དང༌། བྱང་ཆུབ་སེམས་དཔའི་ལུས་རྣམ་པར་དག་པ་

45-1-250b

བསམ་གྱིས་མི་ཁྱབ་པས་བརྒྱན་པའི་སེང་གེའི་ཁྲིའི་རྒྱན་རྣམ་པར་ཕྱེ་བ་རྣམ་པ་སྣ་ཚོགས་དེ་དག་མངོན་པར་བསྒྲུབ་པ་དང༌། བྱང་ཆུབ་སེམས་དཔའི་སྨོན་ལམ་དང༌། བསོད་ནམས་
ཀྱི་དབང་དང༌། སྟོབས་བསམ་གྱིས་མི་ཁྱབ་པ་དེ་དག་རྗེས་སུ་སྤེལ་བ་དང༌། བྱང་ཆུབ་སེམས་དཔའི་སེམས་ཅན་ཡོངས་སུ་སྨིན་པར་བྱ་བའི་ཡེ་ཤེས་ཀྱི་ཚུལ་བསམ་གྱིས་མི་ཁྱབ་པ་དེ་
ཤིན་ཏུ་བསྟན་པར་བྱ་བ་དང༌། བྱང་ཆུབ་སེམས་དཔའི་ལོངས་སྤྱོད་ཀྱི་བདག་ཉིད་ཆེ་བ་ཐུན་མོང་དུ་གྱུར་པ་བསམ་གྱིས་མི་ཁྱབ་པ་དེ་ལ་རྗེས་སུ་བསམ་པ་དང༌། བྱང་ཆུབ་སེམས་དཔའི་
གནས་རྣམ་པ་ཐ་དད་པ་བསམ་གྱིས་མི་ཁྱབ་པ་དེ་དག་ཀྱང་མཚན་མར་བྱ་བ་དང༌། བྱང་ཆུབ་སེམས་དཔའ་རྣམས་ཀྱི་སེམས་ཅན་ཡོངས་སུ་སྨིན་པར་བྱ་བ་རྣམ་པར་དག་པ་བསམ་
གྱིས་མི་ཁྱབ་པ་དེ་རྗེས་སུ་དྲན་པར་བྱ་བ་དང༌། བྱང་ཆུབ་སེམས་དཔའི་འཁོར་ཕུན་སུམ་ཚོགས་ཤིང་ཡོངས་སུ་དག་པ་དེ་ལ་བརྟག་པ་དང༌། བྱང་ཆུབ་སེམས་དཔའ་སེམས་ཅན་གྱི་
དོན་བསམ་པ་སྣང་བའི་ཚུལ་བསམ་གྱིས་མི་ཁྱབ་པ་དེ་ལ་ཡིད་ཆེས་པར་བྱེད་བྱེད་པས། སེམས་དགའ་ཞིང་མོས་པའི་ཤུགས་དང༌། སེམས་ཀྱི་ཉམས་བདེ་བ་དང༌། སེམས་
ཤིན་ཏུ་ཚིམ་པ་དང༌། སེམས་ཁོང་ནས་དགའ་བ་དང༌། སེམས་རྙོག་པ་མེད་པ་དང༌། སེམས་འོད་དད་པ་དང༌། སེམས་བརྟན་པ་དང༌། སེམས་རྒྱ་ཆེ་བ་དང༌། སེམས་མི་

45-1-251a

ཟད་པ་ཐོབ་སྟེ། དེ་དེ་ལྟར་དགེ་བའི་བཤེས་གཉེན་རྗེས་སུ་དྲན་ཞིང་ཡིད་ལ་བྱེད་པ་ལ་བརྩོན་པས་གདོང་མཆི་མས་གང་ནས་རྗེས་སུ་སེམས་པ། ཀྱི་
ཧུད༑ དགེ་བའི་བཤེས་གཉེན་མཐོང་བ་འདི་ནི། ཡོན་ཏན་རིན་པོ་ཆེ་ཐམས་ཅད་ཀྱི་འབྱུང་གནས་སུ་གྱུར་པའོ། །བྱང་ཆུབ་སེམས་དཔའི་སྤྱོད་པ་ཐམས་ཅད་ཡོངས་སུ་དག་
པ་དང༌། ཡོངས་སུ་རྫོགས་པར་འགྱུར་བའི་རྒྱུར་གྱུར་པའོ། །བྱང་ཆུབ་སེམས་དཔའི་དྲན་པ་ཐམས་ཅད་རྣམ་པར་དག་པར་བྱེད་པའོ། །བྱང་ཆུབ་སེམས་དཔའི་གཟུངས་ཀྱི་
དཀྱིལ་འཁོར་ཐམས་ཅད་ཡོངས་སུ་སྦྱོང་བའོ། །བྱང་ཆུབ་སེམས་དཔའི་ཏིང་འཛིན་གྱི་སྣང་བ་ཐམས་ཅད་ཡོངས་སུ་བསྐྱེད་པའོ། །སངས་རྒྱས་ཐམས་ཅད་མཐོང་བར་
འགྱུར་བ་ཡོངས་སུ་བསྒྲུབ་པའོ། །སངས་རྒྱས་ཀྱི་ཆོས་ཐམས་ཅད་ཀྱི་སྤྲིན་གྱི་ཆར་རབ་ཏུ་འབེབས་པའོ། །བྱང་ཆུབ་སེམས་དཔའི་སྨོན་ལམ་གྱི་ཚུལ་ཐམས་ཅད་བརྗོད་པའོ། །
ཤེས་རབ་དང༌། ཡེ་ཤེས་ཀྱི་སྣང་བ་བསམ་གྱིས་མི་ཁྱབ་པ་ཡང་དག་པར་བསྐྱེད་པའོ། །བྱང་ཆུབ་སེམས་དཔའི་དབང་པོ་བརྟན་པའི་མྱུ་གུ་སྐྱེད་པར་བྱེད་པའོ། །དགེ་བའི་
བཤེས་གཉེན་རྣམས་ནི་བདག་ངན་སོང་གི་གཡང་ས་ཐམས་ཅད་ནས་སྐྱོབ་པའོ། །དགེ་བའི་བཤེས་གཉེན་རྣམས་ནི་བདག་ཆོས་མཉམ་པ་ཉིད་ཀྱི་ཚུལ་ཁོང་དུ་ཆུད་པར་བྱ་བ་

45-1-251b

ལ་གཞོག་པའོ། །དགེ་བའི་བཤེས་གཉེན་རྣམས་ནི་བདག་ལ་ལམ་བདེ་བ་དང༌། མི་བདེ་བ་སྟོན་པའོ། །དགེ་བའི་བཤེས་གཉེན་རྣམས་ནི་བདག་ལ་ཐེག་པ་ཆེན་པོ་ཡོངས་སུ་སྟོན་པའོ།།
དགེ་བའི་བཤེས་གཉེན་རྣམས་ནི་བདག་ལ་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པའི་གདམས་ངག་གིས་འདོམས་པའོ། །དགེ་བའི་བཤེས་གཉེན་རྣམས་ནི་བདག་ལ་
ཐམས་ཅད་མཁྱེན་པ་ཉིད་ཀྱི་གྲོང་ཁྱེར་གྱི་ལམ་སྟོན་པའོ། །དགེ་བའི་བཤེས་གཉེན་རྣམས་ཀྱི་བདག་ཐམས་ཅད་མཁྱེན་པའི་གནས་སུ་ཕྱིན་པར་སྐྱེལ་བའོ། །དགེ་བའི་བཤེས་
གཉེན་རྣམས་ནི་བདག་ཆོས་ཀྱི་དབྱིངས་ཀྱི་ཚུལ་རྒྱ་མཚོ་ལ་འཇུག་པར་བྱེད་པའོ། །དགེ་བའི་བཤེས་གཉེན་རྣམས་ནི་བདག་ལ་དུས་གསུམ་གྱི་ཤེས་བྱ་རྒྱ་མཚོའི་ཚུལ་རབ་ཏུ་སྟོན་
པའོ༑ ༑དགེ་བའི་བཤེས་གཉེན་རྣམས་ནི་བདག་ལ་འཕགས་པའི་ཚོགས་ཀྱི་དཀྱིལ་འཁོར་ཐམས་ཅད་རབ་ཏུ་སྟོན་པའོ། །དགེ་བའི་བཤེས་གཉེན་རྣམས་ནི་བདག་གི་དཀར་
པོའི་ཆོས་ཐམས་ཅད་རྣམ་པར་འཕེལ་བར་བྱེད་པའོ། །ཞེས་དེ་དེ་ལྟར་ངུ་ཞིང་སྨྲེ་སྔགས་འདོན་པའི་ཚེ། ནམ་མཁའི་དབྱིངས་ལ་འཁོད་པའི་ལྷའི་ཚོགས་དང༌། རྟག་ཏུ་ཕྱི་བཞིན་
འབྲང་ཞིང་ཡང་དག་པར་བསྐུལ་བ་དང༌། སངས་རྒྱས་ཀྱི་ཕོ་ཉ་ལྟར་གྱུར་པའི་བྱང་ཆུབ་སེམས་དཔའ་རྣམས་འདི་སྐད་འཛེར་ཏོ། །རིགས་ཀྱི་བུ། དགེ་བའི་བཤེས་གཉེན་གྱི་གདམས་

45-1-252a

ངག་ལ་ཞུགས་པའི་བྱང་ཆུབ་སེམས་དཔས་ནི། སངས་རྒྱས་བཅོམ་ལྡན་འདས་རྣམས་ཀྱང་ཐུགས་ཤིན་ཏུ་དགྱེས་པར་འགྱུར་བ་ཡིན། དགེ་བའི་བཤེས་
གཉེན་གྱི་ཚིག་དང་མི་འགལ་བར་གནས་པའི་བྱང་ཆུབ་སེམས་དཔས་ནི། ཐམས་ཅད་མཁྱེན་པ་ཉིད་དུའང་ཤིན་ཏུ་བསྙེན་པ་ཡིན། དགེ་བའི་བཤེས་གཉེན་གྱི་ཚིག་ལ་ཐེ་ཚོམ་
མི་ཟ་བའི་བྱང་ཆུབ་སེམས་དཔའ་ལ་ནི་དགེ་བའི་བཤེས་གཉེན་རྣམས་ཀྱང་ཉེ་བར་བསྙེན་པ་ཡིན། དགེ་བའི་བཤེས་གཉེན་ཡིད་ལ་བྱ་བ་དང་མི་འབྲལ་བའི་བྱང་ཆུབ་སེམས་
དཔའ་ལ་ནི་དོན་ཐམས་ཅད་ཀྱང་མངོན་དུ་འགྱུར་བ་ཡིན་གྱི། རིགས་ཀྱི་བུ། རྒྱལ་པོའི་ཕོ་བྲང་བརྟན་པར་དགེ་བསྙེན་མ་མི་གཡོ་བ་གང་ན་བ་དེར་སོང་ཞིག་དང༌། དེ་ལས་བྱང་ཆུབ་
སེམས་དཔའི་སྤྱོད་པ་ཐོས་པར་འགྱུར་རོ། །དེ་ནས་ཚོང་དཔོན་གྱི་བུ་ནོར་བཟང་ཏིང་ངེ་འཛིན་གྱི་ཡེ་ཤེས་སྣང་བ་ལས་ལངས་ནས། མཐར་གྱིས་རྒྱལ་པོའི་ཕོ་བྲང་བརྟན་པར་དགེ་བསྙེན་
མ་མི་གཡོ་བ་གང་ན་བ་དེར་སོང་ནས། དགེ་བསྙེན་མ་མི་གཡོ་བ་ཡོངས་སུ་ཚོལ་ཞིང་རྨེད་རྨེད་པ་ལས། དེ་ལ་འགྲོ་བ་མང་པོས་བསྟན་པ། རིགས་ཀྱི་བུ། དགེ་བསྙེན་མ་མི་གཡོ་བ་དེ་
ནི༑ རང་གི་ཁྱིམ་ན་ཕ་མ་དང་འཕྲོགས་ཤིང་གཞོན་ནུར་གྱུར་པ་སྟེ། རང་གི་གཉེན་བཤེས་ཀྱི་ཚོགས་ཀྱིས་ཡོངས་སུ་བསྐོར་ཅིང༌། སྐྱེ་བོའི་ཚོགས་ཆེན་པོ་ལ་ཆོས་སྟོན་ཏོ། །དེ་ནས་

45-1-252b

ཚོང་དཔོན་གྱི་བུ་ནོར་བཟང་དགའ་བ་ཆེན་པོ་དང་མོས་ཤིང་སྤྲོ་བས་ཡོངས་སུ་རྒྱས་པའི་སེམས་དང་ལྡན་པ་དེ་དགེ་བསྙེན་མ་མི་གཡོ་བའི་ཁྱིམ་གང་ན་བ་དེར་སོང་སྟེ་ཕྱིན་ནས། དགེ་
བསྙེན་མ་མི་གཡོ་བའི་ཁྱིམ་གྱི་སྒོ་ན་སྡོད་པའི་ཚེ། དེས་ཁྱིམ་དེ་ཐམས་ཅད་འོད་ལུས་དང་སེམས་ཤིན་ཏུ་བདེ་བར་བྱེད་པ། གསེར་གྱི་ཁ་དོག་ཏུ་འདུག་པ་ཞིག་གིས་ཁྱབ་ཅིང་གསལ་བར་
གྱུར་ནས། འོད་དེས་ཚོང་དཔོན་གྱི་བུ་ནོར་བཟང་ལ་ཕོག་པར་གྱུར་མ་ཐག་ཏུ་ཚོར་བ་ཐམས་ཅད་ལ་དབང་བསྒྱུར་བའི་ཏིང་ངེ་འཛིན་གྱི་སྒོ་མང་པོ་དང༌། ཞི་བའི་གནས་ཀྱི་ཏིང་ངེ་འཛིན་གྱི་
སྒོ་མང་པོ་དང༌། འགྲོ་བ་ཐམས་ཅད་དང་བྲལ་བའི་ཏིང་ངེ་འཛིན་གྱི་སྒོ་མང་པོ་དང༌། ཀུན་དུ་ལྟ་བའི་བཏང་སྙོམས་དང་ལྡན་པའི་ཏིང་ངེ་འཛིན་གྱི་སྒོ་མང་པོ་དང༌། དེ་བཞིན་གཤེགས་
པའི་མཛོད་ཀྱི་ཏིང་ངེ་འཛིན་གྱི་སྒོ་མང་པོ་ལ་སོགས་པ་ཏིང་ངེ་འཛིན་གྱི་སྒོ་ལྔ་བརྒྱ་ཙམ་ལ་ཞུགས་པར་གྱུར་ཏེ་ཡོངས་སུ་སྐྱེས་སོ། །དེ་དག་ཀྱང་ཤིན་ཏུ་ཕྲ་ཞིང་གཞོན་པ་སྟེ། འདི་ལྟར་
དཔེར་ན། ཐོག་མ་མངལ་དུ་ཞུགས་པའི་རྣམ་པར་ཤེས་པ་ལྟ་བུ་སྟེ། ཏིང་ངེ་འཛིན་དེ་དག་ཀྱང་ཤིན་ཏུ་ཕྲ་ཞིང་གཞོན་པར་སྐྱེས་པར་གྱུར་ཏོ། །དེས་དྲི་ཞིམ་པོ་ཞིག་ཚོར་ན་ཡང༌།
དེ་ནི་ལྷ་ལ་ཡང་མེད། ལྷའི་བུ་མོ་ལ་ཡང་མེད། ཀླུ་ལ་ཡང་མེད། ཀླུའི་བུ་མོ་ལ་ཡང་མེད། གནོད་སྦྱིན་ལ་ཡང་མེད། གནོད་སྦྱིན་གྱི་བུ་མོ་ལ་ཡང་མེད། དྲི་ཟ་ལ་ཡང་མེད། དྲི་ཟའི་

45-1-253a

བུ་མོ་ལ་ཡང་མེད། ལྷ་མ་ཡིན་ལ་ཡང་མེད། ལྷ་མ་ཡིན་གྱི་བུ་མོ་ལ་ཡང་མེད། ནམ་མཁའ་ལྡིང་ལ་ཡང་མེད། ནམ་མཁའ་ལྡིང་གི་བུ་མོ་ལ་ཡང་
མེད༑ མི་འམ་ཅི་ལ་ཡང་མེད། མི་འམ་ཅིའི་བུ་མོ་ལ་ཡང་མེད། ལྟོ་འཕྱེ་ཆེན་པོ་ལ་ཡང་མེད། ལྟོ་འཕྱེ་ཆེན་པོའི་བུ་མོ་ལ་ཡང་མེད། མི་ལ་ཡང་མེད། མིའི་བུ་མོ་ལ་ཡང་
མེད་ཅིང་མི་སྲིད་པ་དེ་ལྟ་བུའི་དྲི་ཞིམ་པོ་ཚོར་བར་གྱུར་ཏོ། །བུད་མེད་དེའི་གཟུགས་དང་མཉམ་པ་ཡང་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང༌། ཁ་དོག་དང་
མདོག་དེ་ལྟ་བུ་ཡང་དེ་བཞིན་གཤེགས་པའི་སྐུ་མདོག་དང༌། ཁ་དོག་དང༌། བྱང་ཆུབ་སེམས་དཔའ་དབང་བསྐུར་བའི་ཁ་དོག་དང༌། མདོག་མ་གཏོགས་པར་དེའི་ཁ་དོག་
དང་༑ མདོག་ཏུ་མཉམ་པ་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང༌། ལུས་ཀྱི་ཆུ་ཞེང་དང༌། དབྱིབས་དེ་ལྟ་བུའང་དེ་བཞིན་གཤེགས་པའི་སྐུའི་ཁྲུན་ཆུ་
ཞེང་དང༌། དབྱིབས་དང༌། བྱང་ཆུབ་སེམས་དཔའ་དབང་བསྐུར་བ་ཐོབ་པའི་ལུས་ཀྱི་ཆུ་ཞེང་དང༌། དབྱིབས་མ་གཏོགས་པར་དེའི་ལུས་ཀྱི་ཆུ་ཞེང་དང༌། དབྱིབས་སུ་མཉམ་
པ་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང༌། འོད་ཀྱི་རྒྱན་དེ་ལྟ་བུ་ཡང་དེ་བཞིན་གཤེགས་པའི་འོད་ཀྱི་རྒྱན་དང༌། བྱང་ཆུབ་སེམས་དཔའ་དབང་བསྐུར་བ་

45-1-253b

ཐོབ་པའི་འོད་ཀྱི་རྒྱན་མ་གཏོགས་པར་དེའི་འོད་ཀྱི་རྒྱན་དང་མཉམ་པ་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང༌། དེའི་ཁའི་དྲོད་ཀྱི་དྲི་ཞིམ་པོ་དང་མཉམ་པའི་དྲི་དེ་ལྟ་བུ་ཡང་
ཕྱོགས་བཅུའི་འཇིག་རྟེན་གྱི་ལྷའི་གནས་སམ། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌།
མི་མ་ཡིན་པའི་གནས་ན་མེད་ན་ལྷག་པ་ལྟ་ག་ལས་འོང༌། ཁྱིམ་གྱི་རྒྱན་དང་ལོངས་སྤྱོད་དེ་ལྟ་བུ་ཡང་དེ་བཞིན་གཤེགས་པའི་ལོངས་སྤྱོད་དང༌། བྱང་ཆུབ་སེམས་དཔའ་དབང་
བསྐུར་བ་ཐོབ་པའི་ལོངས་སྤྱོད་མ་གཏོགས་པར། དེའི་ཁྱིམ་གྱི་རྒྱན་དང་ལོངས་སྤྱོད་དང་མཉམ་པ་ཡང་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང༌། གཡོག་འཁོར་
ཕུན་སུམ་ཚོགས་པ་དེ་ལྟ་བུ་ཡང་དེ་བཞིན་གཤེགས་པའི་འཁོར་ཕུན་སུམ་ཚོགས་པ་དང༌། བྱང་ཆུབ་སེམས་དཔའི་འཁོར་ཕུན་སུམ་ཚོགས་པ་མ་གཏོགས་པར་དེའི་གཡོག་
འཁོར་ཕུན་སུམ་ཚོགས་པ་དང་མཉམ་པ་ཡང་ཕྱོགས་བཅུའི་འཇིག་རྟེན་ན་མེད་ན་ལྷག་པ་ལྟ་ག་ལས་འོང་སྟེ། དགེ་བསྙེན་མ་མི་གཡོ་བ་དེ་ལ་འདོད་ཆགས་དང་ལྡན་པའི་སེམས་
ཀྱིས་བལྟ་བར་ནུས་པའི་སེམས་ཅན་དེ་ལྟ་བུ་ཡང་ཕྱོགས་བཅུའི་འཇིག་རྟེན་གྱི་སེམས་ཅན་གྱི་རིས་ན་མེད་དོ། །དགེ་བསྙེན་མ་མི་གཡོ་བ་དེ་མཐོང་མ་ཐག་ཏུ་ཉོན་མོངས་པ་ཞི་

45-1-254a

བར་མི་འགྱུར་བ་དེ་ལྟ་བུའི་སེམས་ཅན་ཡང་ཕྱོགས་བཅུའི་འཇིག་རྟེན་གྱི་སེམས་ཅན་གྱི་རིས་ན་མེད་དེ། འདི་ལྟ་སྟེ། དཔེར་ན། ཚངས་པ་ཆེན་པོ་སྟོང་
ཕྲག་བཅུ་ལ་དབང་བསྒྱུར་བ་ལ་ནི། འདོད་པ་ལ་སྤྱོད་པའི་ཉོན་མོངས་པ་རྣམས་མི་རྒྱུའོ། །དེ་བཞིན་དུ་དགེ་བསྙེན་མ་མི་གཡོ་བ་ཡང་མཐོང་མ་ཐག་ཏུ་སེམས་ཅན་རྣམས་ཀྱི་ཉོན་
མོངས་པ་མི་རྒྱུའོ། །དགེ་བསྙེན་མ་མི་གཡོ་བ་དེ་ལ་བལྟ་བས་ངོམས་པར་འགྱུར་བའི་སེམས་ཅན་དེ་ལྟ་བུ་ཡང༌། ཤེས་རབ་ཀྱིས་ངོམས་པ་མ་གཏོགས་པར་ཕྱོགས་བཅུའི་འཇིག་
རྟེན་གྱི་ཁམས་ཀྱི་སེམས་ཅན་གྱི་རིས་ན་མེད་དོ། །དེ་ནས་ཚོང་དཔོན་གྱི་བུ་ནོར་བཟང་གིས། དགེ་བསྙེན་མ་མི་གཡོ་བའི་ལུས་ཀྱི་བྱིན་བསམ་གྱིས་མི་ཁྱབ་པ་དང༌། གཟུགས་
དང་༑ ཁ་དོག་དང༌། དབྱིབས་དང༌། ཆུ་ཞེང་བསམ་གྱིས་མི་ཁྱབ་པ་དང༌། སའི་གཞི་དང༌། གྲོང་ཁྱེར་དང༌། རིན་པོ་ཆེ་ཐམས་ཅད་ལ་ཐོགས་པ་མེད་པའི་འོད་ཟེར་གྱི་དྲ་
བའི་རྒྱན་བསམ་གྱིས་མི་ཁྱབ་པ་དང༌། སེམས་ཅན་གྱི་དོན་བསམ་གྱིས་མི་ཁྱབ་པ་སྒྲུབ་པ་མཐོང་སྟེ། བ་སྤུའི་བུ་ག་ཐམས་ཅད་ནས་བྱུང་བའི་དྲི་ཞིམ་པོ་ཚོར་ནས། འཁོར་རྒྱ་
མཚོ་ཕུན་སུམ་ཚོགས་པ་མཐའ་ཡས་པ་མཐོང་སྟེ། ཁྱིམ་དང༌། གཞལ་མེད་ཁང་གི་རྒྱན་ཕུན་སུམ་ཚོགས་པ་མི་འཕྲོགས་པ་མཐོང་ནས། ཡོན་ཏན་རྒྱ་མཚོ་ཚད་མེད་པ་

45-1-254b

ཁོང་དུ་ཆུད་དེ། དགེ་བསྙེན་མ་མི་གཡོ་བ་ལ་ཚིགས་སུ་བཅད་པ་འདིས་བསྟོད་དོ། །ཁྱོད་ཀྱིས་རྟག་ཏུ་ཚུལ་ཁྲིམས་དྲི་མེད་ཡོངས་བསྲུངས་ཏེ། །བཟོད་པ་ཤིན་ཏུ་ཡངས་པའང་ཡོངས་སུ་
བསྒོམས་མཛད་ཅིང༌། །བརྩོན་འགྲུས་བརྟན་པ་རྡོ་རྗེ་ལྟ་བུ་བསྒྲུབས་པས་ན། །རི་བོའི་རྒྱལ་པོ་ལྟ་བུར་འགྲོ་བར་འཕགས་ཤིང་འབར། །དེ་ནས་ཚོང་དཔོན་གྱི་བུ་ནོར་བཟང་གིས། དགེ་
བསྙེན་མ་མི་གཡོ་བ་ལ་ཚིགས་སུ་གཅད་པ་དེས་མངོན་པར་བསྟོད་དེ། འདི་སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་
བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་
དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ནས། འཕགས་མ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་
བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ། དེ་ནས་དགེ་བསྙེན་མ་མི་གཡོ་བས། བྱང་ཆུབ་སེམས་དཔའི་ངག་འཇམ་ཞིང་ཡིད་དུ་འོང་ལ་ཉམས་
སུ་བདེ་བས། ཚོང་དཔོན་གྱི་བུ་ནོར་བཟང་ལ་དགའ་བར་འགྱུར་བའི་ཚིག་ཏུ་བརྗོད་ནས། འདི་སྐད་ཅེས་སྨྲས་སོ། །རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་

45-1-255a

རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་ཐུབ་པར་དཀའ་
བའི་ཡེ་ཤེས་ཀྱི་སྙིང་པོ་ཐོབ་པ་སྟེ། བྱང་ཆུབ་སེམས་དཔའི་སྤྱོད་པའི་སྒོ་ཡི་དམ་བརྟན་པ་ལ་སློབ་པ། ཆོས་ཐམས་ཅད་མཉམ་པ་ཉིད་ཀྱི་སའི་གཟུངས་ཀྱི་སྒོ་ཐོབ་པའོ། །ཁོ་
མོ་ནི་སྤོབས་པའི་ཡེ་ཤེས་སྣང་བ་ཆོས་ཀྱི་གཞི་ཐམས་ཅད་སྣང་བར་བརྗོད་པ་ཐོབ་པའོ། །ཁོ་མོ་ནི་ཆོས་ཐམས་ཅད་ཡོངས་སུ་བཙལ་བས་མི་སྐྱོ་བའི་རྒྱན་གྱི་ཏིང་འཛིན་གྱི་
སྒོ་ཐོབ་པའོ། །སྨྲས་པ། འཕགས་མ། བྱང་ཆུབ་སེམས་དཔའི་རྣམ་པར་ཐར་པ་ཐུབ་པར་དཀའ་བའི་ཡེ་ཤེས་ཀྱི་སྙིང་པོ་དེའི་ཡུལ་ནི་ཇི་ལྟ་བུ་ཞིག་མཆིས། ཡི་དམ་ལ་
བརྟན་པའི་བྱང་ཆུབ་སེམས་དཔའི་སྤྱོད་པའི་སྒོ་དང༌། ཆོས་ཐམས་ཅད་མཉམ་པ་ཉིད་ཀྱི་སའི་གཟུངས་ཀྱི་སྒོ་དང༌། ཆོས་ཀྱི་གཞི་ཐམས་ཅད་སྣང་བར་བརྗོད་པའི་སྤོབས་པ་སྣང་
བའི་སྒོ་དང༌། ཆོས་ཡོངས་སུ་བཙལ་བས་མི་སྐྱོ་བའི་རྒྱན་གྱི་ཏིང་ངེ་འཛིན་གྱི་སྒོའི་ཡུལ་ནི་ཇི་ལྟ་བུ་ཞིག་མཆིས། སྨྲས་པ། རིགས་ཀྱི་བུ། གནས་འདི་ནི་ཡིད་ཆེས་པར་དཀའོ།
སྨྲས་པ། འཕགས་མ། བསྟན་དུ་གསོལ། སངས་རྒྱས་ཀྱི་བྱིན་དང༌། དགེ་བའི་བཤེས་གཉེན་གྱིས་ཡོངས་སུ་བཟུང་ན་ཡིད་ཆེས་པར་མཆི་གྲང༌། རྟོགས་པ་དང༌། འཚལ་

45-1-255b

པ་དང༌། རྣམ་པར་རྟོགས་པ་དང༌། རྗེས་སུ་རྟོགས་པ་དང༌། རིག་པ་དང༌། དམིགས་སུ་ཕེབས་པ་དང༌། གོམས་པ་དང༌། མི་འགལ་བ་དང༌། རྣམ་པར་མི་རྟོག་པ་དང༌། སྒྲོ་
འདོགས་པ་མ་མཆིས་པ་དང༌། མཉམ་པར་བགྱིད་པར་ཡང་མཆི་གྲང༌། དེ་ནས་དགེ་བསྙེན་མ་མི་གཡོ་བས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་
ཀྱི་བུ། སྔོན་འདས་པའི་དུས་ཤིག་ན་དྲི་མ་མེད་པའི་འོད་ཀྱི་བསྐལ་པ་ལ་དེ་བཞིན་གཤེགས་པ་ཕྱག་རབ་ཏུ་བརྐྱང་པ་ཞེས་བྱ་བ་འཇིག་རྟེན་དུ་བྱུང་སྟེ། ཁོ་མོ་ཡང་དེའི་ཚེ་རྒྱལ་པོ་
གློག་གིས་བྱིན་པའི་བུ་གཅིག་མ་ཞིག་ཏུ་གྱུར་ནས། དེའི་ཚེ་ནུབ་མོ་མི་ཉལ་ཙམ་ཞིག་ན་རྒྱལ་པོའི་སྒོ་ཡང་བཅད། ཕ་དང་མ་ཡང་ཉལ། སྐྱེས་པ་དང་བུད་མེད་དག་ཀྱང་གཉིད་
ཀྱིས་ལོག །རོལ་མོ་བརྡུང་བ་དང་དཀྲོལ་བའི་སྒྲ་ཡང་ཞི། ལྷན་ཅིག་སྤྱོད་པའི་བུད་མེད་ལྔ་བརྒྱ་ཙམ་དག་ཀྱང་ཉལ་བར་གྱུར་པ་ཞིག་ན། ཁོ་མོ་མལ་གྱི་སྟེང་ན་འདུག་ཅིང༌། ནམ་
མཁའི་དབྱིངས་ལ་རྒྱུ་བའི་སྐར་མའི་ཚོགས་ཀྱི་ཕྲེང་བ་རྣམ་པར་འཁོད་པ་ལ་ལྟ་ལྟ་བ་ལས། སྟེང་གི་བར་སྣང་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་
ཡང་དག་པར་རྫོགས་པའི་སངས་རྒྱས་ཕྱག་རབ་ཏུ་བརྐྱང་པ་རིའི་རྒྱལ་པོ་རི་རབ་ལྟར་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌།

45-1-256a

མི་འམ་ཅི་དང༌། ལྟོ་འཕྱེ་ཆེན་པོའི་འཁོར་མང་པོས་བསྐོར་བ། བྱང་ཆུབ་སེམས་དཔའི་ཚོགས་གྲངས་མེད་པས་ཡོངས་སུ་བསྐོར་བ། ཕྱོགས་ཐམས་
ཅད་དུ་འོད་ཟེར་གྱི་དྲ་བ་ཐོགས་པ་མེད་པས་རྒྱས་པར་ཁྱབ་པའི་སྐུ་བཞུགས་པ་མཐོང་ངོ༌། །དེ་བཞིན་གཤེགས་པ་དེའི་སྐུའི་བ་སྤུའི་བུ་ག་ཐམས་ཅད་ནས་ཀྱང་དྲི་ཞིམ་པོ་རྣམ་པ་འདི་ལྟ་
བུ་བྱུང་སྟེ། དེས་ཁོ་མོའི་ལུས་དང་སེམས་ཤིན་ཏུ་བདེ་བར་གྱུར། ཡིད་ཤིན་ཏུ་དགའ་བར་གྱུར་ཏེ། མལ་གྱི་སྟེང་ནས་ལངས་ནས། སོར་མོ་བཅུའི་ཐལ་མོ་སྦྱར་ཏེ་ས་ལ་བབས་
ནས༑ བཅོམ་ལྡན་འདས་དེ་བཞིན་གཤེགས་པ་ཕྱག་རབ་ཏུ་བརྐྱང་པ་དེ་ལ་ཕྱག་འཚལ་ཏེ། དེའི་སྤྱི་གཙུག་ལ་བལྟས་ན་ཡང་མཐའ་ཐུག་པར་མ་རུང༌། གཡས་གཡོན་གྱི་ཚད་
ཀྱང་ཟིན་པར་མ་རུང༌། མཚན་དང་དཔེ་བྱད་ཕུན་སུམ་ཚོགས་པ་ལ་བསམས་ན་ཡང་ངོམས་པར་མ་རུང་སྟེ། དེའི་ཚེ་ཁོ་མོ་འདི་སྙམ་དུ་བསམས་སོ། །ལས་ཇི་ལྟ་བུ་ཞིག་བྱས་
ན༑ ལུས་ཕུན་སུམ་ཚོགས་པ་འདི་ལྟ་བུ་ནི་འཐོབ་པར་འགྱུར། མཚན་དང་དཔེ་བྱད་བཟང་པོ་ཕུན་སུམ་ཚོགས་པ་ནི་སྐྱེ་བར་འགྱུར། འོད་ཀྱི་རྒྱན་ཕུན་སུམ་ཚོགས་པ་ནི་འབྱུང་བར་
འགྱུར། འཁོར་ཕུན་སུམ་ཚོགས་པ་ནི་འགྲུབ་པར་འགྱུར། ཡིད་ཀྱི་རང་བཞིན་གྱི་གནས་དང་ལོངས་སྤྱོད་ཕུན་སུམ་ཚོགས་པ་ནི་འབྱུང་བར་འགྱུར། བསོད་ནམས་ཕུན་སུམ་

45-1-256b

ཚོགས་པ་ནི་སྐྱེ་བར་འགྱུར། ཡེ་ཤེས་ཕུན་སུམ་ཚོགས་པ་ནི་རྣམ་པར་དག་པར་འགྱུར། ཏིང་ངེ་འཛིན་གྱི་རྣམ་པར་འཕྲུལ་པ་བསམ་གྱིས་མི་ཁྱབ་པ་ཕུན་སུམ་ཚོགས་པ་ནི་ཡང་དག་
པར་འགྲུབ་པར་འགྱུར། གཟུངས་ཕུན་སུམ་ཚོགས་པ་ནི་ཡོངས་སུ་རྫོགས་པར་འགྱུར། སྤོབས་པ་ཕུན་སུམ་ཚོགས་པ་ནི་དབང་དུ་འགྱུར་སྙམ་པ་དང༌། རིགས་ཀྱི་བུ། དེ་ནས་བཅོམ་
ལྡན་འདས་དེ་བཞིན་གཤེགས་པ་ཕྱག་རབ་ཏུ་བརྐྱང་པ་དེས། ཁོ་མོའི་བསམ་པ་ཐུགས་སུ་ཆུད་ནས་འདི་སྐད་ཅེས་བཀའ་སྩལ་ཏོ། །བུ་མོ་ཁྱོད་ཀྱིས་ཉོན་མོངས་པ་ཐམས་ཅད་གཞོམ་
པའི་ཕྱིར་ཐུབ་པ་མེད་པའི་སེམས་སྐྱེད་ཅིག །མངོན་པར་ཞེན་པ་ཐམས་ཅད་བསལ་བའི་ཕྱིར་ཕམ་པ་མེད་པའི་སེམས་སྐྱེད་ཅིག །ཆོས་ཟབ་མོའི་ཚུལ་ཁོང་དུ་ཆུད་པར་བྱ་བའི་ཕྱིར་
ཞུམ་པ་མེད་པའི་སེམས་སྐྱེད་ཅིག །སེམས་ཅན་བསམ་པ་མི་བཟད་པ་དང་ལྡན་པའི་རྒྱ་མཚོའི་ཀློང་དུ་ལྟུང་བས་མི་སྒུལ་བའི་སེམས་སྐྱེད་ཅིག །སྲིད་པའི་ལམ་གྱི་རྒྱུད་ཐམས་
ཅད་དུ་སྐྱེ་བའི་སྐྱེ་མཆེད་དུ་མགོ་རྨོངས་པ་མེད་པའི་སེམས་སྐྱེད་ཅིག །སངས་རྒྱས་ཐམས་ཅད་བལྟ་བར་མོས་པ་རྒྱུན་མི་གཅད་པའི་ཕྱིར་ངོམས་མི་ཤེས་པའི་སེམས་སྐྱེད་ཅིག།
སངས་རྒྱས་ཐམས་ཅད་ཀྱི་ཆོས་ཀྱི་སྤྲིན་ཡོངས་སུ་གཟུང་བའི་ཕྱིར་ཆོག་མི་ཤེས་པའི་སེམས་སྐྱེད་ཅིག །སངས་རྒྱས་ཐམས་ཅད་ཀྱི་ཆོས་ཀྱི་ཚུལ་སྣང་བ་རྟོགས་པར་བྱ་བའི་ཕྱིར་

45-1-257a

ངེས་པར་རྟོགས་པའི་སེམས་སྐྱེད་ཅིག །དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་གཟུང་བའི་ཕྱིར་ཡང་དག་པར་གཟུང་བའི་སེམས་
སྐྱེད་ཅིག །དེ་བཞིན་གཤེགས་པའི་ཞལ་ནས་བྱུང་བ་ཤེས་པར་བྱ་བ་ལྟ་ལ་ཅི་སྨོས་ཀྱི་ཆུང་ངུ་ན་བརྡར་བྱས་པ་ཙམ་ལ་ཡང་འཁྲུལ་པ་མེད་པའི་སེམས་སྐྱེད་ཅིག །བུ་མོ་ཁྱོད་
ཀྱིས་སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་ཆོས་རིན་པོ་ཆེ་རྣམ་པར་དབྱེ་བའི་ཕྱིར་རྣམ་པར་དབྱེ་བའི་སེམས་སྐྱེད་ཅིག་ཅེས་བྱུང་སྟེ། དེ་ལྟར་རིགས་ཀྱི་བུ། ཁོ་མོས་
བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཕྱག་རབ་ཏུ་བརྐྱང་པ་ལས། ཆོས་ཀྱི་ཚུལ་གྱི་གདམས་ངག་གི་སྒོ་རྣམ་པ་དེ་ལྟ་བུ་
དག་ཐོས་ནས། ཐམས་ཅད་མཁྱེན་པའི་ཡེ་ཤེས་ལ་ནི་མངོན་པར་མོས་པར་གྱུར། སྟོབས་བཅུའི་རང་བཞིན་ལ་ནི་མངོན་པར་སྨོན་པར་གྱུར། སངས་རྒྱས་ཀྱི་གསུང་ལ་ནི་མངོན་པར་
དད་པར་གྱུར། སངས་རྒྱས་ཀྱི་འོད་ཀྱི་རྒྱན་ནི་ཡོངས་སུ་སྦྱང་བར་དགའ། སངས་རྒྱས་ཀྱི་སྐུ་ཕུན་སུམ་ཚོགས་པ་ནི་ཡོངས་སུ་བསྒྲུབ་པར་དགའ། སངས་རྒྱས་ཀྱི་མཚན་དང་དཔེ་
བྱད་བཟང་པོ་རྣམ་པར་དག་པ་ལ་ནི་མངོན་པར་མོས་པར་གྱུར། སངས་རྒྱས་ཀྱི་འཁོར་གྱི་དཀྱིལ་འཁོར་ཕུན་སུམ་ཚོགས་པ་ལ་ནི་མངོན་པར་སྨོན་པར་གྱུར། སངས་རྒྱས་ཀྱི་ཞིང་རྣམ་

45-1-257b

པར་དག་པ་ལ་ནི་མངོན་པར་དད་པར་གྱུར། སངས་རྒྱས་ཀྱི་སྤྱོད་ལམ་ཕུན་སུམ་ཚོགས་པ་ལ་ནི་མངོན་པར་མོས་པར་གྱུར། སངས་རྒྱས་ཀྱི་སྐུ་ཚེའི་ཚད་ཕུན་སུམ་ཚོགས་པ་ལ་ནི་
མངོན་པར་དགའ་ནས། རྡོ་རྗེ་ལྟར་རི་དང་མཚོན་ཆ་ཐམས་ཅད་ཀྱི་མཐུས་ཐུབ་པར་དཀའ་བའི་སེམས་ཉོན་མོངས་པ་ཐམས་ཅད་དང༌། ཉན་ཐོས་དང༌། རང་སངས་རྒྱས་ཐམས་ཅད་
ཀྱིས་མི་ཕྱེད་མི་ཚུགས་པ་བསྐྱེད་དེ། རིགས་ཀྱི་བུ། དེ་ནས་ཉེ་བར་བཟུང་བ་ཚུན་ཆད་དུ་སེམས་བསྐྱེད་པ་དེའི་མཐུས། བསྐལ་པ་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་ཅིག་ཏུ་
ཡིད་ཀྱི་དགུ་ལས་ཀྱང་འདོད་པ་ལ་སྤྱད་པར་མི་དྲན་ན། གཉིས་ཀྱིས་གཉིས་འདུ་བ་ལྟ་ཅི་སྨོས། རིགས་ཀྱི་བུ། དེ་ནས་ཉེ་བར་བཟུང་བ་ཚུན་ཆད་དུ་རང་གི་གཉེན་བཤེས་ལའང་ཁོང་
ཁྲོ་བོའི་སེམས་གཅིག་མ་བསྐྱེད་ན། དེ་མ་ཡིན་པའི་སེམས་ཅན་མ་ཉེས་པ་གཞན་ལྟ་ལ་ཅི་སྨོས། དེ་ནས་ཉེ་བར་བཟུང་བ་ཚུན་ཆད་དུ་བདག་ཏུ་ལྟ་བ་དང་ལྡན་པའི་སེམས་བསྐྱེད་པ་
གཅིག་ཙམ་ཡང་བསྐྱེད་པར་མི་དྲན་ན། དེ་མ་ཡིན་པའི་ཡོ་བྱད་གཞན་ལ་བདག་གིར་བྱས་ཏེ་མངོན་པར་ཆགས་པ་ལྟ་ཅི་སྨོས། ཤི་འཕོ་དང༌། མངལ་ན་གནས་པའི་ཚེ་འང་སེམས་
རྨོངས་པའམ། འདུ་ཤེས་སྣ་ཚོགས་སམ། ལུང་དུ་མ་བསྟན་པའི་སེམས་ཀྱང་བྱུང་དུ་མི་དྲན་ན། ལེགས་པར་བསམ་ཤིང་གནས་པ་ལྟ་ཅི་སྨོས། བསྐལ་པ་དེ་སྙེད་ཅིག་ཏུ་

45-1-258a

སངས་རྒྱས་གཅིག་ཀྱང་ཆུང་ངུ་ན་རྨི་ལམ་དུ་མཐོང་བའི་རྣམ་པར་དམིགས་པར་ཡང་རྗེས་སུ་མི་དྲན་ན། བྱང་ཆུབ་སེམས་དཔའི་མིག་བཅུས་མཐོང་
བར་གྱུར་པ་ལྟ་ཅི་སྨོས། དེ་ནས་ཉེ་བར་བཟུང་བ་ཚུན་ཆད་དུ་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྤྲིན་ཡང་དག་པར་འཛིན་ཀྱང་ཆུང་ངུ་ན་མིང་དུ་བྱ་བའི་རྣམ་པ་ཙམ་གྱི་
ཆོས་ཀྱི་ཚིག་དང༌། ཡི་གེ་གཅིག་ཀྱང་བརྗོད་པར་མི་དྲན་ན། དེ་བཞིན་གཤེགས་པའི་ཞལ་གྱི་མཛོད་ནས་བྱུང་བ་ལྟ་ཅི་སྨོས། དེ་ནས་ཉེ་བར་བཟུང་བ་ཚུན་ཆད་དུ་ཆོས་ཀྱི་རྒྱ་མཚོ་
དེ་སྙེད་ཅིག་འཐུང་འཐུང་ཡང་ཆུང་ངུ་ན་འཇིག་རྟེན་པའི་ཆོས་རྣམས་ལ་ཚིག་འགའ་ཡང་མ་བསམ་མ་བརྟགས་པར་མི་དྲན་ནོ། །དེ་ནས་ཉེ་བར་བཟུང་བ་ཚུན་ཆད་དུ་དེ་སྙེད་ཅིག་
གིས་ཆོས་ཀྱི་ཚུལ་རྒྱ་མཚོ་ལས་ཀྱང་ཆུང་ངུ་ན་འཇིག་རྟེན་པའི་བཟོའི་རྒྱུས་དང་ཚུལ་ཡང་རུང་སྟེ། ཆོས་ཀྱི་ཚུལ་གྱི་སྒོ་གང་ལ་ཡང་ཁོ་མོས་ཏིང་ངེ་འཛིན་མངོན་པར་མ་བསྒྲུབས་པ་
དེ་ལྟ་བུ་མེད་དོ། །དེ་ནས་ཉེ་བར་བཟུང་བ་ཚུན་ཆད་དུ་དེ་བཞིན་གཤེགས་པ་དེ་སྙེད་ཀྱི་ཆོས་ཀྱི་འཁོར་ལོ་བཟུང་ཡང༌། ཇི་ལྟར་ཡོངས་སུ་བཟུང་བ་ལས། སེམས་ཅན་འདུལ་བའི་
དབང་དུ་བྱ་བ་མ་གཏོགས་པར་ཆུང་ངུ་ན་རྗེས་སུ་བརྒྱུད་པའི་རྒྱུས་ཙམ་གྱི་ཚིག་དང༌། ཡི་གེ་འགའ་ཡང་པོར་བར་མི་དྲན་ནོ། །དེ་ནས་ཉེ་བར་བཟུང་བ་ཚུན་ཆད་དུ་སངས་རྒྱས་རྒྱ་མཚོ་

45-1-258b

དེ་སྙེད་ཅིག་མཐོང་ཡང༌། ཆུང་ངུ་ན་སྤྲུལ་པའི་སངས་རྒྱས་ཀྱི་སྨོན་ལམ་གྱི་རྒྱུད་ཀྱང་རུང་སྟེ། སྨོན་ལམ་འགའ་ཡང་ཁོ་མོས་སེམས་ཅན་རྒྱ་མཚོ་ཐམས་ཅད་རྣམ་པར་དག་པར་བྱ་བའི་ཕྱིར་
མངོན་པར་མ་བསྒྲུབས་པ་མེད་དོ། །དེ་ནས་ཉེ་བར་བཟུང་བ་ཚུན་ཆད་དུ། སངས་རྒྱས་རྒྱ་མཚོ་དེ་སྙེད་ཅིག་གི་སྔོན་གྱི་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལས་བྱང་ཆུབ་སེམས་དཔའི་སྤྱོད་
པ་འགའ་ཙམ་ཡང༌། ཁོ་མོས་བདག་གི་སྤྱོད་པ་ཡོངས་སུ་དག་པར་བྱ་བའི་ཕྱིར་མངོན་པར་མ་བསྒྲུབས་པ་དེ་ལྟ་བུ་མི་དྲན་ནོ། །དེ་ནས་ཉེ་བར་བཟུང་བ་ཚུན་ཆད་དུ། སེམས་ཅན་གང་ཁོ་མོས་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མ་བསྐུལ་པ་དེ་ལྟ་བུ་གཅིག་ཀྱང་མིག་ལམ་དུ་འོངས་པར་མི་དྲན་ནོ། །དེ་ནས་ཉེ་བར་བཟུང་བ་ཚུན་ཆད་དུ། ཉན་ཐོས་དང༌། རང་སངས་
རྒྱས་ཡིད་ལ་བྱ་བ་དང་ལྡན་པའི་སེམས་བསྐྱེད་པ་གཅིག་ཀྱང་མངོན་པར་བསྒྲུབས་སུ་མི་དྲན་ནོ། །རིགས་ཀྱི་བུ། དེ་ནས་ཉེ་བར་བཟུང་བ་ཚུན་ཆད་དུ། བསྐལ་པ་འཛམ་བུའི་གླིང་གི་རྡུལ་
ཤིན་ཏུ་ཕྲ་བ་སྙེད་ཅིག་ལོན་ཡང༌། ཚིག་དང་ཡི་གེ་འགའ་ལ་ཡང་ཐེ་ཚོམ་བསྐྱེད་པའམ། གཉིས་ཀྱི་འདུ་ཤེས་སམ། རྣམ་པར་རྟོག་པའི་འདུ་ཤེས་སམ། སྣ་ཚོགས་ཀྱི་འདུ་ཤེས་
སམ༑ རབ་ཀྱི་འདུ་ཤེས་སམ། བཟང་ངན་གྱི་འདུ་ཤེས་སམ། སྡུག་མི་སྡུག་གི་འདུ་ཤེས་བསྐྱེད་དུ་མི་དྲན་ནོ། །རིགས་ཀྱི་བུ། ཁོ་མོ་ནི་དེ་ཕྱིན་ཆད་དུ་སངས་རྒྱས་བྱུང་བ་དང་མ་བྲལ་

45-1-259a

ལོ༑ ༑སངས་རྒྱས་བཅོམ་ལྡན་འདས་རྣམས་དང་མ་བྲལ་ལོ། །བྱང་ཆུབ་སེམས་དཔའ་རྣམས་དང་མ་བྲལ་ལོ། །ཡང་དག་པའི་དགེ་བའི་
བཤེས་གཉེན་རྣམས་དང་མ་བྲལ་ལོ། །སངས་རྒྱས་ཀྱི་སྨོན་ལམ་ཐོས་པ་དང་མ་བྲལ་ལོ། །བྱང་ཆུབ་སེམས་དཔའི་སྤྱོད་པ་ཐོས་པ་དང་མ་བྲལ་ལོ། །བྱང་ཆུབ་སེམས་དཔའི་
ཕ་རོལ་ཏུ་ཕྱིན་པའི་ཚུལ་ཐོས་པ་དང་མ་བྲལ་ལོ། །བྱང་ཆུབ་སེམས་དཔའི་སའི་ཡེ་ཤེས་སྣང་བའི་ཚུལ་ཐོས་པ་དང་མ་བྲལ་ལོ། །བྱང་ཆུབ་སེམས་དཔའི་གཟུངས་དང༌། ཏིང་
ངེ་འཛིན་མི་བཟད་པའི་མཛོད་དང་གཏེར་ཐོས་པ་ཐོབ་པ་དང་མ་བྲལ་ལོ། །མཐའ་དང་དབུས་མེད་པའི་འཇིག་རྟེན་གྱི་ཁམས་ཀྱི་དྲ་བ་ལ་འཇུག་ཅིང༌། ཁོང་དུ་ཆུད་པར་བྱ་བའི་ཚུལ་ཐོས་
པ་དང་མ་བྲལ་ལོ། །མཐའ་དང་དབུས་མེད་པའི་སེམས་ཅན་གྱི་ཁམས་འབྱུང་བའི་རྒྱུ་ཐོས་པ་ཐོབ་པ་དང་མ་བྲལ་ལོ། །འགྲོ་བ་ཐམས་ཅད་ཀྱི་ཉོན་མོངས་པའི་དྲ་བའི་དཀྱིལ་
འཁོར་ཡོངས་སུ་ཟད་པར་བྱ་བའི་ཡེ་ཤེས་སྣང་བ་དང་མ་བྲལ་ལོ། །སེམས་ཅན་ཐམས་ཅད་ཀྱི་དགེ་བའི་རྩ་བ་འབྱུང་བའི་རྒྱུའི་ཡེ་ཤེས་ཐོབ་པ་དང་མ་བྲལ་ལོ། །སེམས་ཅན་
ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་ལུས་ཡོངས་སུ་སྟོན་པ་དང་མ་བྲལ་ལོ། །སེམས་ཅན་ཐམས་ཅད་ཤེས་པར་བྱེད་པའི་དབྱངས་ཀྱི་དཀྱིལ་འཁོར་རྣམ་པར་དག་པ་

45-1-259b

དང་མ་བྲལ་ལོ། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པའི་སྒོ་ཐུབ་པར་དཀའ་བའི་ཡེ་ཤེས་ཀྱི་སྙིང་པོ་འདི་དང༌། ཆོས་ཐམས་ཅད་ཡོངས་སུ་བཙལ་བས་མི་སྐྱོ་བའི་རྒྱན་
གྱི་ཏིང་ངེ་འཛིན་གྱི་སྒོ་འདི་ལ་སྙོམས་པར་ཞུགས་ཏེ། བྱང་ཆུབ་སེམས་དཔའི་སྤྱོད་པའི་སྒོ་ཡི་དམ་ལ་བརྟན་པ་འདི་རྣམ་པར་ཕྱེ་བ་དང༌། གཟུངས་ཀྱི་སྒོ་ཆོས་ཐམས་ཅད་མཉམ་པ་ཉིད་ཀྱིས་
འདི་དང༌། སློབས་པའི་ཡེ་ཤེས་སྣང་བའི་སྒོ་ཆོས་ཀྱི་གཞི་ཐམས་ཅད་སྣང་བར་བརྗོད་པ་འདི་རྣམ་པར་ཕྱེ་བ་དང༌། ཆོ་འཕྲུལ་བསམ་གྱིས་མི་ཁྱབ་པ་ཡོད་ན། རིགས་ཀྱི་བུ་ཁྱོད་མངོན་
སུམ་དུ་བལྟ་བར་འདོད་དམ། སྨྲས་པ། འཕགས་མ། འཚལ་ལོ། །དེ་ནས་དགེ་བསྙེན་མ་མི་གཡོ་བ་དེ་ན་དེ་ལྟར་འདུག་བཞིན་དུ། བྱང་ཆུབ་སེམས་དཔའི་རྣམ་པར་ཐར་པའི་སྒོ་
ཐུབ་པར་དཀའ་བའི་ཡེ་ཤེས་ཀྱི་སྙིང་པོ་ལ་སོགས་པ་དང༌། ཏིང་ངེ་འཛིན་གྱི་སྒོ་ཐམས་ཅད་ཡོངས་སུ་བཙལ་བས་མི་སྐྱོ་བའི་རྒྱན་ལ་སོགས་པ་དང༌། ཏིང་ངེ་འཛིན་གྱི་སྒོ་དོན་ཡོད་པའི་
དཀྱིལ་འཁོར་གྱི་རྒྱན་ལ་སོགས་པ་དང༌། ཏིང་ངེ་འཛིན་གྱི་སྒོ་སྟོབས་བཅུའི་ཡེ་ཤེས་ཀྱི་དཀྱིལ་འཁོར་མངོན་དུ་འགྱུར་བ་ལ་སོགས་པ་དང༌། ཏིང་ངེ་འཛིན་གྱི་སྒོ་སངས་རྒྱས་ཀྱི་རིགས་མི་
ཟད་པའི་མཛོད་ལ་སོགས་པ་ཏིང་ངེ་འཛིན་གྱི་སྒོ་བརྒྱ་སྟོང་ཕྲག་བཅུ་ལ་རྣམ་པར་བལྟ་བ་དང༌། རྣམ་པར་སྤྱད་པ་དང༌། རྗེས་སུ་འཇུག་པ་དང༌། ངེས་པར་རྟོགས་པར་བྱས་སོ། །དེ་ལྟར་དགེ་

45-1-260a

བསྙེན་མ་མི་གཡོ་བ་སྙོམས་པར་ཞུགས་མ་ཐག་ཏུ། ཚོང་དཔོན་གྱི་བུ་ནོར་བཟང་གིས། ཕྱོགས་བཅུར་འཇིག་རྟེན་གྱི་ཁམས་སངས་རྒྱས་ཀྱི་ཞིང་བརྗོད་
དུ་མེད་པ་ཕྲག་བཅུའི་རྡུལ་ཤིན་ཏུ་ཕྲ་བ་སྙེད་རྣམ་པ་དྲུག་ཏུ་གཡོས་པ་དང༌། བཻ་ཌཱུཪྱ་ཡོངས་སུ་དག་པའི་རྒྱུ་ལས་གྱུར་པར་གནས་པར་མཐོང་ངོ༌། །འཇིག་རྟེན་གྱི་ཁམས་རེ་རེའི་
གླིང་བཞི་པ་བྱེ་བ་ཕྲག་བརྒྱ་བརྒྱ་ན། དེ་བཞིན་གཤེགས་པ་བྱེ་བ་ཕྲག་བརྒྱ་བརྒྱ་བཞུགས་པར་མཐོང་སྟེ། ལ་ལ་ནི་དགའ་ལྡན་གྱི་གནས་ན་བཞུགས་པ་ནས། ལ་ལ་ནི་ཡོངས་སུ་
མྱ་ངན་ལས་འདའ་བ་མཛད་པའི་བར་དུའང་མཐོང་ངོ༌། །དེའང་འཇིག་རྟེན་གྱི་ཁམས་བཻ་ཌཱུཪྱའི་རང་བཞིན་དེ་དག་ཡོངས་སུ་དག་ཅིང་སྒྲིབ་པ་མེད་པའི་ཕྱིར་ཏེ། དེ་བཞིན་གཤེགས་པ་
དེ་དག་སོ་སོ་ནས་འོད་ཟེར་དང༌། འོད་ཀྱི་དཀྱིལ་འཁོར་ཆོས་ཀྱི་དབྱིངས་ཐམས་ཅད་དུ་རྒྱས་པར་ཁྱབ་པར་མདའ་བ་དང༌། དེ་བཞིན་གཤེགས་པ་དེ་དག་སོ་སོའི་འཁོར་གྱི་དཀྱིལ་འཁོར་
ཤིན་ཏུ་རྣམ་པར་ཕྱེ་བ་རྒྱ་མཚོ་ཡང་མཐོང་བར་གྱུར་ཏོ། །དེ་བཞིན་གཤེགས་པ་དེ་དག་རེ་རེའི་གསུང་གི་དཀྱིལ་འཁོར་ཆོས་ཀྱི་འཁོར་ལོ་ཐམས་ཅད་བརྗོད་པ། སེམས་ཅན་ཐམས་
ཅད་ཀྱི་རྣ་ལམ་དུ་རྣམ་པར་གྲག་པའང་ཐོས་པར་གྱུར་ཏོ། །དེ་ནས་དགེ་བསྙེན་མ་མི་གཡོ་བ་ཏིང་ངེ་འཛིན་དེ་ལས་ལངས་ནས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །

45-1-260b

རིགས་ཀྱི་བུ་ཁྱོད་ཀྱིས་མཐོང་ངམ། ཐོས་སམ། ཤེས་སམ། སྨྲས་པ། འཕགས་མ། མཐོང་ངོ༌། །ཐོས་སོ། །རིག་གོ །རིགས་ཀྱི་བུ། ཁོ་མོ་ནི་དེ་ལྟར་བྱང་ཆུབ་སེམས་དཔའི་སྤྱོད་པ་ཡི་
དམ་བརྟན་པ་ལ་སློབ་ཅིང༌། ཆོས་ཐམས་ཅད་ཡོངས་སུ་བཙལ་བས་མི་སྐྱོ་བའི་རྒྱན་གྱི་ཏིང་ངེ་འཛིན་ལ་མཉམ་པར་བཞག་སྟེ། བྱང་ཆུབ་སེམས་དཔའི་རྣམ་པར་ཐར་པའི་སྒོ་ཐུབ་པར་དཀའ་
བའི་ཡེ་ཤེས་ཀྱི་སྙིང་པོ་ལ་གནས་ནས། ཆོས་ཐམས་ཅད་མཉམ་པ་ཉིད་ཀྱི་སའི་གཟུངས་ཁོང་དུ་ཆུད་པ་དང༌། སྤོབས་པའི་ཡེ་ཤེས་སྣང་བ་ཆོས་ཀྱི་གཞི་ཐམས་ཅད་སྣང་བར་བརྗོད་པ་ལ་
མཁས་པའི་ལེགས་པར་བཤད་པས། སེམས་ཅན་ཐམས་ཅད་ཡོངས་སུ་ཚིམ་པར་བྱེད་པར་ཟད་ན། ཁོ་མོས་བྱང་ཆུབ་སེམས་དཔའ་ཡོན་ཏན་ཚད་མེད་པ་བསམ་གྱིས་མི་ཁྱབ་པ་དང་
ལྡན་པ་ནམ་མཁའི་དབྱིངས་ལ་འདབ་ཆགས་ཁྱུ་མཆོག་འཁོད་པ་ལྟར་གནས་མེད་པར་སྤྱོད་པ། ནམ་མཁའ་ལྡིང་གི་དབང་པོ་ཆེན་པོ་ལྟར་ཡོངས་སུ་སྨིན་པའི་བྱང་ཆུབ་སེམས་དཔའ་
གདོན་པའི་ཕྱིར། སེམས་ཅན་ཐམས་ཅད་ཀྱི་རྒྱ་མཚོ་ལ་འཇུག་པ། ཚོང་པ་ལྟར་སྟོབས་བཅུའི་ཡེ་ཤེས་རིན་པོ་ཆེ་མངོན་པར་འདོད་ཅིང༌། ཐམས་ཅད་མཁྱེན་པ་ཉིད་ཀྱི་རིན་པོ་ཆེའི་
གླིང་དུ་རྒྱུ་བ། མཐུ་དང་ལྡན་པའི་ཉ་པ་ལྟར་ཡིད་དུ་འོང་བའི་ཆོས་ཀྱི་དཀྱིལ་འཁོར་གྱི་རྒྱ་དང་ལྡན་པའི་ལག་པས་སྲེད་པའི་ཆུ་ལས་བྱུང་བའི་སེམས་ཅན་ཡོངས་སུ་སྨིན་པར་མངོན་པར་གདོན་

45-1-261a

པའི་ཕྱིར་ཆོས་ཀྱི་རྒྱ་མཚོ་ལ་རྣམ་པར་རྒྱུ་བ། ལྷའི་དབང་པོ་ལྟར་ཉོན་མོངས་པའི་ལྷ་མ་ཡིན་གྱི་གཡུལ་ཆེན་པོ་གདུལ་བ་བཟློག་པའི་ཕྱིར་ཁམས་གསུམ་
གྱི་གནས་ཡོངས་སུ་བཀང་ཞིང་རྣམ་པར་རྒྱུ་བ། ཉི་མའི་དཀྱིལ་འཁོར་ལྟར་སེམས་ཅན་གྱི་སྲེད་པའི་ཆུ་དང་ཉོན་མོངས་པའི་འདམ་ཤིན་ཏུ་བསྐམ་པའི་ཕྱིར་ཆོས་ཀྱི་དབྱིངས་ཀྱི་ནམ་
མཁའི་དབྱིངས་ལ་ཡང་དག་པར་འཕགས་པ། ཟླ་བ་ཉ་ཞིང་རྒྱས་པ་ལྟར་འདུལ་བའི་ཡིད་ཀྱི་མེ་ཏོག་ཀུ་མུ་ད་རྣམ་པར་ཁ་དབྱེ་བའི་ཕྱིར་ཡེ་ཤེས་ཀྱི་ནམ་མཁའ་ལ་མངོན་པར་ཤར་
བ༑ སའི་གཞི་ལྟར་འགྲོ་བ་ཐམས་ཅད་ཀྱི་དགེ་བའི་དབང་པོའི་མྱུ་གུ་བསྐྱེད་ཅིང་རྣམ་པར་སྤེལ་བའི་ཕྱིར། བྱམས་མི་བྱམས་དང༌། མཐོན་དམན་མེད་པར་འཇིག་རྟེན་ན་མཉམ་
པར་གནས་པ། རླུང་དམར་ལྟར་སེམས་ཅན་ཐམས་ཅད་ཀྱི་ཉོན་མོངས་པ་དང༌། ལྟ་བའི་ཤིང་དང༌། ཤིང་ཕྲན་གྱི་ནགས་ཚལ་དང༌། ཀུན་དགའ་རྩ་བ་ནས་གདོན་པའི་ཕྱིར་ཆགས་
པ་མེད་པར་ཕྱོགས་ཐམས་ཅད་དུ་རྣམ་པར་རྒྱུ་བ། འཁོར་ལོས་བསྒྱུར་བ་ལྟར་བསྡུ་བའི་དངོས་པོའི་ཡོ་བྱད་དང་རྐྱེན་གྱིས་འགྲོ་བ་ཐམས་ཅད་ཡོངས་སུ་བསྡུ་བའི་ཕྱིར། འཇིག་རྟེན་
ན་རྣམ་པར་སྤྱོད་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ཀྱི་ཡུལ་དགའ་འཛིན་ཚད་མེད་པ་ན། གྲོང་

45-1-261b

ཁྱེར་དགའ་བ་འཛིན་པ་ཞེས་བྱ་བ་ཡོད་དེ། དེ་ན་ཀུན་དུ་རྒྱུ་ཐམས་ཅད་དུ་འགྲོ་བ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་
པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། དགེ་བསྙེན་མ་མི་གཡོ་བའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ།
དགེ་བསྙེན་མ་མི་གཡོ་བ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། དགེ་བསྙེན་མ་མི་གཡོ་བའི་དྲུང་ནས་སོང་ངོ༌། །དེ་ནས་ཚོང་དཔོན་
གྱི་བུ་ནོར་བཟང༌། དགེ་བསྙེན་མ་མི་གཡོ་བ་མངོན་དུ་བྱས་ཏེ། དགེ་བསྙེན་མ་མི་གཡོ་བའི་གདམས་ངག་རྗེས་སུ་དྲན་པར་བྱེད་ཅིང༌། དགེ་བསྙེན་མ་མི་གཡོ་བས་བསྟན་པ་དང༌།
ཡང་དག་པར་བསྟན་པ་དང༌། བསྒྲགས་པ་དང༌། བཤད་པ་དང༌། བརྗོད་པ་དང༌། ཡང་དག་པར་བརྗོད་པ་དང༌། བཞག་པ་དང༌། རྣམ་པར་ཕྱེ་བ་དང༌། སྨོས་པ་དང༌། རྒྱ་ཆེར་
བསྟན་པ་དེ་དག་ཐམས་ཅད་ལ་གདོན་མི་ཟ་བར་ཡིད་ཆེས་ཤིང༌། རྗེས་སུ་འབྲང་བར་བྱ་བ་དང༌། རྗེས་སུ་བསམ་པ་དང༌། ཁོང་དུ་ཆུད་པར་བྱ་བ་དང༌། བསྒོམ་པ་དང༌། ཡོངས་
སུ་བསྒོམ་པ་དང༌། གཞན་དུ་མི་འགྱུར་བ་དང༌། རྟོགས་པར་བྱ་བ་དང༌། སྣང་བར་བྱ་བ་དང༌། མཉམ་པར་བྱ་བ་བྱེད་ཅིང་མཐར་གྱིས་གནས་ནས་གནས་དང༌། ཡུལ་ནས་ཡུལ་

45-1-262a

དུ་བརྒྱུ་སྟེ། རྒྱུ་ཞིང་སོང་སོང་ནས་ཡུལ་དགའ་འཛིན་ཚད་མེད་པ་གང་ན་བ་དེར་ཕྱིན་ནས། གྲོང་ཁྱེར་དགའ་བ་འཛིན་པ་རྨེད་ཅིང་ཚོལ་ཚོལ་ཏེ། ཉི་མ་ནུབ་
ཏུ་ཆ་བ་ཞིག་ན། གྲོང་ཁྱེར་དགའ་བ་འཛིན་པར་ཕྱིན་ནས། གྲོང་ཁྱེར་དགའ་བ་འཛིན་པའི་ནང་དུ་སོང་སྟེ། གྲོང་ཁྱེར་གྱི་ལམ་གྱི་བཞི་མདོའི་དབུས་ཤིག་ཏུ་ཕྱིན་ནས། སྲང་གི་སྒོ་
ནས་སྲང་གི་སྒོ་དང༌། ལམ་གྱི་བཞི་མདོ་ནས། ལམ་གྱི་བཞི་མདོ་དང༌། གྲོང་ཕྲག་ནས། གྲོང་ཕྲག་ཏུ་ཀུན་དུ་རྒྱུ་ཐམས་ཅད་དུ་འགྲོ་བ་ཚོལ་ཞིང་རྨེད་རྨེད་པ་དང༌། མཚན་མོ་མི་ཉལ་
ཙམ་ཞིག་ན། གྲོང་ཁྱེར་དགའ་བ་འཛིན་པའི་བྱང་ཕྱོགས་ལོགས་ན་རི་ཤིན་ཏུ་མོད་པ་ཞེས་བྱ་བ་ཞིག་ཡོད་པ་དེའི་རྩེ་མོ་རྩྭ་དང༌། གེལ་བ་དང༌། སྨན་སྣ་ཚོགས་དགའ་དགའ་ལྟར་
སྐྱེས་པས་བརྒྱན་པ། འོད་ཆེན་པོ་དང་ལྡན་པ་ཉི་མ་ཤར་བ་ལྟ་བུར་གནས་པ་མཐོང་ངོ༌། །དེས་སྣང་བ་དེ་མཐོང་ནས། དགའ་བའི་ཤུགས་ཆེན་པོ་སྐྱེས་ཏེ། འདི་སྙམ་དུ་བསམས་སོ།།
བདག་གིས་དགེ་བའི་བཤེས་གཉེན་རིའི་རྩེ་མོ་འདི་ལ་གདོན་མི་ཟ་བར་མཐོང་བར་འགྱུར་བ་ལྟ་ཞིག་སྙམ་ནས། གྲོང་ཁྱེར་དེ་ནས་བྱུང་སྟེ། རི་ཤིན་ཏུ་མོད་པ་གང་ན་བ་དེར་ཕྱིན་པ་
དང༌། རི་ཤིན་ཏུ་མོད་པ་དེ་ལ་འཛེགས་ནས། རིའི་རྩེ་མོ་སྣང་བ་ཆེན་པོ་ཅན་གང་ན་བ་དེར་ཕྱིན་པ་དང༌། རྒྱང་ཡང་རིང་པོ་ཞིག་ནས། ཀུན་ཏུ་རྒྱུ་ཐམས་ཅད་དུ་འགྲོ་བ་ཚངས་པ་ཆེན་

45-1-262b

པོ་ལས་ཀྱང་ལྷག་པའི་ཁ་དོག་དང་ལྡན་པ་དཔལ་གྱིས་ཤིན་ཏུ་འབར་བ་ཞིག །ཚངས་པ་སྟོང་ཕྲག་བཅུས་ཀུན་ནས་བསྐོར་ཏེ། འཆགས་ན་འཆག་ཅིང་འདུག་པ་མཐོང་ནས་དེའི་
དུང་དུ་ཕྱིན་ཏེ། རྐང་པ་གཉིས་ལ་སྤྱི་བོས་ཕྱག་འཚལ་ནས། དེ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ཏེ། མདུན་དུ་འདུག་ནས་ཐལ་མོ་སྦྱར་ཏེ་འདི་སྐད་
ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་
པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ། །
ཞེས་བདག་གིས་ཐོས་ན། འཕགས་པ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་
དུ་གསོལ། སྨྲས་པ། རིགས་ཀྱི་བུ། དེ་ལྟར་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་པ་ལེགས་སོ། །ལེགས་སོ། །རིགས་ཀྱི་བུ། ཁོ་བོ་ནི་ཐམས་ཅད་དུ་
འགྲོ་བ་སྟེ། ཐམས་ཅད་ཀྱི་རྗེས་སུ་སོང་བའི་བྱང་ཆུབ་སེམས་དཔའི་སྤྱོད་པ་ལ་གནས་པའོ། །སྒོ་ཐམས་ཅད་དུ་རྣམ་པར་སྤྱོད་པས་སྣང་བའི་ཏིང་འཛིན་གྱི་སྒོ་དང༌། དངོས་པོ་མེད་པ་

45-1-263a

ལ་གནས་པས། མངོན་པར་འདུ་བྱ་བ་མེད་པའི་རྫུ་འཕྲུལ་དང༌། ཆོས་ཀྱི་དབྱིངས་ཀུན་གྱི་གཞིར་ཐུག་པར་ཐལ་བའི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་སྣང་
བའི་སྒོ་དང་ལྡན་པའོ། །རིགས་ཀྱི་བུ། དེ་ལྟར་ཁོ་བོ་ནི་སེམས་ཅན་གྱི་སྣོད་ཀྱི་འཇིག་རྟེན་གྱི་རྒྱུད་ཐམས་ཅད་དང༌། སེམས་ཅན་གྱི་ལམ་གྱི་རྒྱུད་ཐམས་ཅད་དང༌། སེམས་ཅན་གྱི་ཤི་འཕོའི་
སྒོ་ཐམས་ཅད་དང༌། སེམས་ཅན་གྱི་སྐྱེ་བའི་སྒོ་ཐམས་ཅད་དང༌། སྲིད་པའི་ལམ་གྱི་རྒྱུད་ཐ་དད་པ་ཐམས་ཅད་དང༌། སྐྱེ་བའི་སྐྱེ་མཆེད་སྣ་ཚོགས་ཀྱི་འཇིག་རྟེན་གྱི་གནས་རྣམ་པ་ཐ་དད་པ་དག་
གི་སེམས་ཅན་ཁ་དོག་དང༌། དབྱིབས་དང༌། ཆུ་ཞེང་རྣམ་པ་སྣ་ཚོགས་དང་ལྡན་པ། སྐྱེ་བ་ཀུན་དུ་འབྲེལ་པ་རྣམ་པ་སྣ་ཚོགས་དང་ལྡན་པ། སྦྱོར་བ་སྣ་ཚོགས་དང་ལྡན་པ། མོས་པ་སྣ་ཚོགས།
ཅན་འདི་ལྟ་སྟེ། ལྷའི་ལམ་གྱི་རྒྱུད་དུ་གཏོགས་པ་དང༌། ཀླུའི་ལམ་གྱི་རྒྱུད་དུ་གཏོགས་པ་དང༌། གནོད་སྦྱིན་གྱི་ལམ་གྱི་རྒྱུད་དུ་གཏོགས་པ་དང༌། དྲི་ཟའི་ལམ་གྱི་རྒྱུད་དུ་གཏོགས་པ་དང༌། ལྷ་
མ་ཡིན་གྱི་ལམ་གྱི་རྒྱུད་དུ་གཏོགས་པ་དང༌། ནམ་མཁའ་ལྡིང་གི་ལམ་གྱི་རྒྱུད་དུ་གཏོགས་པ་དང༌། མིའམ་ཅིའི་ལམ་གྱི་རྒྱུད་དུ་གཏོགས་པ་དང༌། ལྟོ་འཕྱེ་ཆེན་པོའི་ལམ་གྱི་རྒྱུད་དུ་གཏོགས་
པ་དང༌། སེམས་ཅན་དམྱལ་བའི་ལམ་གྱི་རྒྱུད་དུ་གཏོགས་པ་དང༌། བྱོལ་སོང་གི་སྐྱེ་གནས་ཀྱི་ལམ་གྱི་རྒྱུད་དུ་གཏོགས་པ་དང༌། གཤིན་རྗེའི་འཇིག་རྟེན་གྱི་ལམ་གྱི་རྒྱུད་དུ་གཏོགས་པ་དང༌།

45-1-263b

མིའི་ལམ་གྱི་རྒྱུད་དུ་གཏོགས་པ་དང༌། མི་མ་ཡིན་པའི་ལམ་གྱི་རྒྱུད་དུ་གཏོགས་པ་དང༌། ལྟ་བའི་རྣམ་པ་སྣ་ཚོགས་ལ་གནས་པ་དང༌། ཉན་ཐོས་ཀྱི་ཐེག་པ་ལ་མོས་པ་དང༌། རང་སངས་རྒྱས་ཀྱི་
ཐེག་པ་ལ་མོས་པ་དང༌། ཐེག་པ་ཆེན་པོ་ལ་མོས་པའི་སེམས་ཅན་རྣམས་ཀྱི་དོན་ཐབས་སྣ་ཚོགས་དང༌། ཡེ་ཤེས་ཀྱི་ཚུལ་དང༌། སྦྱོར་བ་སྣ་ཚོགས་ཀྱིས་བྱེད་དེ། འདི་ལྟར་སེམས་ཅན་ལ་ལ་ལ་ནི་བཟོའི་
རྒྱུད་ཐ་དད་པ་ཐམས་ཅད་དང་ལྡན་པའི་གཟུགས་སྣང་བས་འཇིག་རྟེན་གྱི་བཟོ་སྣ་ཚོགས་བསླབས་ཤིང་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། ཐམས་ཅད་མཁྱེན་པའི་ཡེ་ཤེས་
བསྟབས་པའི་ཕྱིར། བསྡུ་བའི་དངོས་པོ་བཞིས་ཡོངས་སུ་བསྡུ་བའི་ཐབས་ཀྱི་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། ཐམས་ཅད་མཁྱེན་པ་ཉིད་དུ་འགྱུར་བའི་ཡེ་ཤེས་ཀྱི་སྒོ་སྣང་
བ་ཡོངས་སུ་བསྐྱེད་པས། ཕ་རོལ་ཏུ་ཕྱིན་པ་ཡང་དག་པར་བརྗོད་ཅིང་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། བྱང་ཆུབ་ཀྱི་ས་བོན་ཆུད་མི་ཟ་བར་བརྟན་ཞིང་ཡོངས་སུ་བསྐྱེད་པས་
བྱང་ཆུབ་སེམས་དཔའི་སེམས་ཡོངས་སུ་བརྗོད་ཅིང་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་བྱ་བ་དང༌། སེམས་ཅན་ཐམས་
ཅད་ཡོངས་སུ་སྨིན་པར་བྱ་བའི་སྨོན་ལམ་ཡོངས་སུ་བསྐྱེད་པའི་ཕྱིར། བྱང་ཆུབ་སེམས་དཔའི་སྤྱོད་པ་རྣམ་པ་ཐམས་ཅད་དུ་ཡང་དག་པར་བརྗོད་པས་དོན་བྱེད་དོ། །སེམས་ཅན་ལ་ལ་ལ་

45-1-264a

ནི་འདི་ལྟ་སྟེ། ངན་དུ་སྤྱད་པའི་རྣམ་པར་སྨིན་པ་དང་མཐུན་པའི་རྒྱུས་སེམས་ཅན་དམྱལ་བའི་ལམ་གྱི་རྒྱུད་ཀྱི་སྡུག་བསྔལ་གྱི་ཚོར་བ་མྱོང་བར་འགྱུར་བ་ཡོངས་སུ་
བསྟན་པས། སྐྱོ་བ་ཡོངས་སུ་བསྐྱེད་ཅིང་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། དེ་བཞིན་གཤེགས་པ་ལ་བསྐྱེད་པའི་ཡོན་ཏན་ཐམས་ཅད་ནི་གདོན་མི་ཟ་བར་ཐམས་ཅད་
མཁྱེན་པ་ཉིད་ཀྱི་འབྲས་བུའི་མཐར་ཐུག་པར་འགྱུར་བར་བརྗོད་པས་དགའ་བ་ཆེན་པོ་བསྐྱེད་ཅིང་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། སངས་རྒྱས་ཀྱི་ཡོན་ཏན་དང༌། སྐུ་ལ་
མངོན་པར་མོས་པས་ཐམས་ཅད་མཁྱེན་པ་ཉིད་དུ་སྨོན་ལམ་འདེབས་པར་བྱ་བའི་ཕྱིར། དེ་བཞིན་གཤེགས་པ་ཐམས་ཅད་ཀྱི་ཡོན་ཏན་དང་བསྔགས་པ་ཡང་དག་པར་བརྗོད་པས་
དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། མི་ཟློག་ཅིང་ལྷུན་གྱིས་གྲུབ་པ་དང༌། རྒྱུན་ཆད་པ་མེད་པར་སངས་རྒྱས་ཀྱི་འཕྲིན་ལས་ནན་ཏན་དུ་མཛད་པའི་མཐུ་དང་ལྡན་
པའི་སངས་རྒྱས་ཀྱི་སྐུ་འཐོབ་པར་མོས་པ་བསྐྱེད་པའི་ཕྱིར། སངས་རྒྱས་ཀྱི་བདག་ཉིད་ཆེ་བ་བརྗོད་པས་དོན་བྱེད་དོ། །སེམས་ཅན་ལ་ལ་ལ་ནི་འདི་ལྟ་སྟེ། ཚུར་ཟིལ་གྱིས་གནོན་ལ།
ཕར་ཟིལ་གྱིས་མི་ནོན་པའི་སངས་རྒྱས་ཀྱི་སྐུ་ཕུན་སུམ་ཚོགས་པ་འཐོབ་པར་མོས་པ་བསྐྱེད་པའི་ཕྱིར་སངས་རྒྱས་ཀྱི་མངའ་ཆེན་པོ་ཡོངས་སུ་བརྗོད་ཅིང་དོན་བྱེད་དོ། །རིགས་ཀྱི་བུ།

45-1-264b

གཞན་ཡང་ཁོ་མོ་ནི་གྲོང་ཁྱེར་དགའ་བ་འཛིན་པ་འདི་ཡི་བཞི་མདོའི་ཕོངས་ཐམས་ཅད་དང༌། སྲང་ཐམས་ཅད་དང༌། ལམ་གྱི་སུམ་མདོ་ཐམས་ཅད་དང༌། གྲོང་མཚམས་ཐམས་ཅད་དང་
ཁྱིམ་ཐམས་ཅད་དང༌། མཐུན་པར་འདུས་པའི་རྡལ་ཐམས་ཅད་དང༌། གྲོང་ཐམས་ཅད་དང༌། གྲོང་གི་རྒྱུད་ཐམས་ཅད་དུ་རྣམ་པ་ཇི་ལྟར་ཚོགས་ཤིང་འདུས་པའི་བུད་མེད་དང༌། སྐྱེས་པ་དང༌།
ཁྱེའུ་དང༌། བུ་མོ་རྣམས་ཀྱི་བསམ་པ་ཇི་ལྟ་བ་དང༌། སྦྱོར་བ་ཇི་ལྟ་བ་དང༌། མཐུ་ཇི་ལྟ་བ་དང༌། རྣམ་པར་སྤྱོད་པ་ཇི་ལྟ་བ་བཞིན་དུ་དེ་དག་དང་མཐུན་པའི་ལུས་ཀྱི་ཆུ་ཞེང་དང་དབྱིབས་མངོན་
པར་བསྒྲུབས་ཤིང་ཆོས་སྟོན་ཀྱང༌། སེམས་ཅན་དེ་དག་གིས་དེ་སུམ་བསྟན་པ་དང༌། དེ་ག་ལས་འོངས་པ་མི་ཤེས་ཏེ། གཞན་དུ་ན་ཐོས་ནས་མ་ནོར་བར་ནན་ཏན་དུ་བྱེད་པ་ནི་མེད་
པའང་མ་ཡིན་ནོ། །གཞན་ཡང༌། རིགས་ཀྱི་བུ། འཛམ་བུའི་གླིང་འདི་ན་ཞགས་པ་འཐུབ་པ་ལྟ་བ་རྣམ་པ་སྣ་ཚོགས་ལ་མངོན་པར་ཞེན་པ་དགུ་བཅུ་རྩ་དྲུག་འཁོད་པ་དེ་དག་ཐམས་ཅད་ཀྱི་ནང་
དུ་ཡང༌། སེམས་ཅན་ལྟ་བའི་རྣམ་པ་སྣ་ཚོགས་ལ་ཆགས་པ་རྣམས་ཡོངས་སུ་སྨིན་པར་བྱ་བའི་ཕྱིར་ཐམས་ཅད་དང་མཐུན་པར་གནས་ཏེ། རིགས་ཀྱི་བུ། ཇི་ལྟར་ཁོ་བོ་གྲོང་ཁྱེར་དགའ་བ་འཛིན་
པ་འདི་ན། སེམས་ཅན་གྱི་དོན་བྱེད་ཅིང་འདུག་པ་དེ་བཞིན་དུ། འཛམ་བུའི་གླིང་གི་གྲོང་དང༌། གྲོང་ཁྱེར་དང༌། ལྗོངས་དང༌། ཡུལ་དང༌། ཁམས་དང༌། རྒྱལ་བའི་ཕོ་བྲང་འཁོར་ཐམས་ཅད་

45-1-265a

ན་ཡང་སེམས་ཅན་གྱི་དོན་བྱེད་དོ། །འཛམ་བུའི་གླིང་ན་ཇི་ལྟ་བ་དེ་བཞིན་དུ་གླིང་བཞི་པའི་འཇིག་རྟེན་གྱི་ཁམས་ཐམས་ཅད་དང༌། དེ་བཞིན་དུ་སྟོང་དང༌།
སྟོང་གཉིས་པ་དང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་དང༌། དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་སེམས་ཅན་གྱི་རྟེན་དུ་བྱ་བ་ཐམས་ཅད་དང༌། སེམས་
ཅན་གྱི་གནས་སུ་བྱ་བ་ཐམས་ཅད་དང༌། སེམས་ཅན་གྱི་གཞིར་བྱ་བ་ཐམས་ཅད་དང༌། སེམས་ཅན་གྱི་ཁམས་སུ་བྱ་བའི་མིང་དུ་གཏོགས་པ་ཐམས་ཅད་དང༌། སེམས་ཅན་ཡོངས་
སུ་རྒྱུ་བ་ཐམས་ཅད་དང༌། སེམས་ཅན་ཡོངས་སུ་འདུ་བ་ཐམས་ཅད་དང༌། སེམས་ཅན་རྒྱ་མཚོ་ན་གནས་པ་ཐམས་ཅད་དང༌། སེམས་ཅན་གྱི་རྒྱུད་གནས་པ་ཐམས་ཅད་དང༌།
སེམས་ཅན་གྱི་ཕྱོགས་སུ་བྱ་བ་ཐམས་ཅད་དང༌། སེམས་ཅན་གྱི་ཕྱོགས་མཚམས་སུ་བྱ་བ་ཐམས་ཅད་དང༌། སེམས་ཅན་སྤྱོད་པའི་གནས་ཐམས་ཅད་དུའང་ཐབས་སྣ་ཚོགས་
དང༌། ཚུལ་སྣ་ཚོགས་དང༌། སྒོ་སྣ་ཚོགས་དང༌། རིགས་པ་སྣ་ཚོགས་དང༌། ཕྲད་པ་སྣ་ཚོགས་དང༌། ཐབས་ཀྱི་ཚུལ་སྣ་ཚོགས་དང༌། བྱ་བ་སྣ་ཚོགས་ཀྱིས་སེམས་ཅན་རྣམས་ཀྱི་
དོན་བྱེད་དོ། །གཟུགས་དང་ཁ་དོག་སྣ་ཚོགས་ཡོངས་སུ་བསྟན་ཅིང་མོས་པར་བྱ་བ་དང༌། ཚིག་གི་ལམ་སྣ་ཚོགས་བརྗོད་པས་ཀྱང་སེམས་ཅན་རྣམས་ཀྱི་དོན་བྱེད་དོ། །རིགས་ཀྱི་བུ་

45-1-265b

ཁོ་བོས་ནི། བྱང་ཆུབ་སེམས་དཔའི་སྤྱོད་པ་ཐམས་ཅད་དུ་འགྲོ་བ་ཐམས་ཅད་ཀྱི་རྗེས་སུ་སོང་བ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་འགྲོ་བ་ཐམས་ཅད་དང་མཉམ་པའི་ལུས་
དང་ལྡན་པ། བདག་དང་སེམས་ཅན་གྱི་ལུས་སུ་ཐ་མི་དད་པའི་ཏིང་ངེ་འཛིན་ཐོབ་པ། འཕྲུལ་པའི་འཁོར་ལོ་རྒྱ་ཆེན་པོས་སྲིད་པའི་ལམ་གྱི་རྒྱུད་ཐམས་ཅད་དུ་ཁྱབ་པ། འཇིག་རྟེན་གྱི་སྐྱེ་བ་
ཐམས་ཅད་རང་གི་ལུས་ལ་རྗེས་སུ་སྤྱོད་ལ། འགྲོ་བ་ཐམས་ཅད་ཀྱིས་བལྟ་ན་དགའ་ཞིང་ཡིད་དུ་འོང་བའི་སྤྲུལ་པའི་འཁོར་ལོ་ལ་བརྩོན་པ། འགྲོ་བ་ཐམས་ཅད་ཀྱི་རིགས་དང༌། རྒྱུད་དང༌།
ཆེར་སྐྱེ་བ་རབ་ཏུ་སྟོན་པ། བསྐལ་པ་ཐམས་ཅད་དུ་གནས་པ་ལ་ཐོགས་པ་མེད་པའི་སྨོན་ལམ་གྱི་འཁོར་ལོ་དང་ལྡན་པ། མིག་འཕྲུལ་ལྟ་བུའི་སྤྱོད་པ་རྣམ་པར་ཕྱེ་བའི་སྣང་བ་རབ་ཏུ་ཐོབ་
པ༑ འགྲོ་བ་ཐམས་ཅད་ཀྱི་དོན་བྱེད་ཀྱང་གོས་པ་མེད་པར་གནས་པ་ལ་བརྩོན་པ། དུས་གསུམ་གྱི་འགྲོ་བའི་དབྱིངས་མཉམ་པ་ཉིད་ཁོང་དུ་ཆུད་པ། ཡེ་ཤེས་ཀྱི་དབྱིངས་བདག་མེད་
པ་དང་ལྡན་པས་སྣང་བར་བྱས་པའི་སྙིང་རྗེ་ཆེན་པོ་མཐའ་ཡས་པའི་སྙིང་པོ་དང་ལྡན་པ། འགྲོ་བ་ཐམས་ཅད་ཀྱི་དགེ་བའི་རྩ་བ་ཡོངས་སུ་བསྐྱེད་པ་ལ་མངོན་པར་བརྩོན་པ་དེ་དག་གི་སྤྱོད་
པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། ཡུལ་ཁམས་ཆེན་པོ་ཞེས་བྱ་བ་ཡོད་དེ། དེ་ན་སྤོས་འཚོང་གི་ཚོང་དཔོན་

45-1-266a

ལོངས་སྤྱོད་ཨུཏྤ་ལ་ཞེས་བྱ་བ་འདུག་གི། །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌།
ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། ཀུན་ཏུ་རྒྱུ་ཐམས་ཅད་དུ་འགྲོ་བའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། ཀུན་ཏུ་རྒྱུ་ཐམས་ཅད་དུ་འགྲོ་
བ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། ཀུན་ཏུ་རྒྱུ་ཐམས་ཅད་དུ་འགྲོ་བའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་
ལུས་དང་སྲོག་ལ་མི་ལྟ། སྲིད་པའི་ལོངས་སྤྱོད་དང༌། ཡོངས་སུ་ཟིན་པ་དང༌། ཉེ་བར་བླངས་པ་མངོན་པར་ཆགས་པའི་གནས་ཐམས་ཅད་ལ་ནི་མི་སེམས། སེམས་ཅན་གྱི་ཡུལ་
གྱི་དགའ་བ་ཐམས་ཅད་ལ་ནི་མི་ལྟ། གཟུགས་དང༌། སྒྲ་དང༌། དྲི་དང༌། རོ་དང༌། རེག་བྱ་ཐམས་ཅད་ལ་ནི་མི་ལྟ། གཡོག་འཁོར་དང༌། ལོངས་སྤྱོད་དང༌། ཉེ་བར་སྤྱད་པ་ཐམས་
ཅད་ལ་ནི་མི་ལྟ་སྟེ། རྒྱལ་སྲིད་དང༌། དབང་ཕྱུག་གི་དབང་གི་བདེ་བ་ཐམས་ཅད་ལ་ནི་མི་ལྟ་ལ། སངས་རྒྱས་ཀྱི་ཞིང་བླ་ན་མེད་པར་ཡོངས་སུ་དག་པ་མངོན་པར་བསྒྲུབས་པས།
སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བ་དང༌། ཡོངས་སུ་དག་པར་བྱ་བ་ལ་བལྟ་བ། མཆོད་པ་དང༌། བསྙེན་བཀུར་བ་དང༌། རིམ་གྲོར་བྱ་བས་མི་ངོམས་

45-1-266b

པས་དེ་བཞིན་གཤེགས་པ་ཐམས་ཅད་ལ་བལྟ་བ་དང༌། རང་བཞིན་མེད་པ་ཡོངས་སུ་ཤེས་པའི་ཡེ་ཤེས་ཁོང་དུ་ཆུད་པར་བྱ་བའི་ཕྱིར་ཆོས་ཐམས་ཅད་ལ་བལྟ་བ། ཡོན་ཏན་རྒྱ་
མཚོ་ཐམས་ཅད་ཀྱི་དོན་དུ་ནན་ཏན་བྱ་བ་ལས་ཉམས་པ་མེད་པར་བྱ་བའི་ཕྱིར། བྱང་ཆུབ་སེམས་དཔའི་ཡོན་ཏན་ཐམས་ཅད་ལ་བལྟ་བ་དང༌། བསྐལ་བ་ཐམས་ཅད་དུ་བྱང་ཆུབ་
སེམས་དཔའི་སྤྱོད་པ་ལ་ཡང་དག་པར་གནས་པར་བྱ་བའི་ཕྱིར། བྱང་ཆུབ་སེམས་དཔའ་ཐམས་ཅད་ཀྱི་སྨོན་ལམ་ཆེན་པོ་ལ་ལྟ་བ། དེ་བཞིན་གཤེགས་པའི་འཁོར་གྱི་དཀྱིལ་
འཁོར་རྒྱ་མཚོ་ཐམས་ཅད་དུ་འཇུག་པར་བྱ་བ་ལ་ལྟ་བ། ཏིང་ངེ་འཛིན་གྱི་སྒོ་རེ་རེར། བྱང་ཆུབ་སེམས་དཔའི་ཏིང་ངེ་འཛིན་གྲངས་མེད་པ་ཐམས་ཅད་གཟུད་པ་ལ་རྣམ་པར་འཕྲུལ་པར་
བྱ་བའི་ཕྱིར། བྱང་ཆུབ་སེམས་དཔའི་ཏིང་ངེ་འཛིན་གྱི་སྒོ་ཐམས་ཅད་ལ་ལྟ་བ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་ཡང་དག་པར་བཟུང་བས། མི་ངོམས་པར་བྱ་
པའི་ཕྱིར་ཆོས་ཀྱི་ཡེ་ཤེས་སྣང་བའི་འཁོར་ལོ་ཐམས་ཅད་ལ་ལྟ་བ་དེ། སངས་རྒྱས་དང་བྱང་ཆུབ་སེམས་དཔའི་ཡོན་ཏན་འདི་དག་དང༌། གཞན་དག་ཀྱང་དགེ་བའི་བཤེས་གཉེན་
ལས་བྱུང་བ་སྟེ། དགེ་བའི་བཤེས་གཉེན་ནི། དེ་དག་ཐམས་ཅད་ཀྱི་འབྱུང་གནས་སུ་གྱུར་པ་ཡིན་པར་ཡང་དག་པར་ལྟ་ཞིང༌། མཐར་གྱིས་ཡུལ་ཁམས་ཆེན་པོ་གང་ན་བ་དེར་ཕྱིན་

45-1-267a

ནས༑ སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་ལ་ཡོངས་སུ་རྨེད་ཅིང་ཚོལ་ཚོལ་བ་ལས་མཐོང་ནས། སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་
ལ་གང་ན་བདེར་ཕྱིན་ཏེ། དྲུང་དུ་སོང་ནས་སྤོས་འཚོང་གི་ཚོང་དཔོན་སྤྱོད་ཨུཏྤ་ལའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་ལ་
ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་ལའི་མདུན་དུ་འདུག་སྟེ་ཐལ་མོ་སྦྱར་ནས། འདི་སྐད་ཅེས་སྨྲས་སོ། །
འཕགས་པ། བདག་སངས་རྒྱས་ཐམས་ཅད་དང་མཉམ་པའི་ཡེ་ཤེས་འཚལ་ཏེ། སངས་རྒྱས་ཐམས་ཅད་ཀྱི་སྔོན་གྱི་སྨོན་ལམ་གྱི་དཀྱིལ་འཁོར་ཡོངས་སུ་རྫོགས་པར་བགྱི་བར་ཡང་
དགའ༑ སངས་རྒྱས་ཐམས་ཅད་ཀྱི་ཆོས་ཀྱི་སྐུ་ཡོངས་སུ་གྲུབ་པར་བགྱི་བར་ཡང་དགའ། སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྐུ་ཡོངས་སུ་འཚལ་བར་བགྱི་བར་ཡང་དགའ།
བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ཐམས་ཅད་ཡོངས་སུ་དག་པར་བགྱི་བར་ཡང་དགའ། བྱང་ཆུབ་སེམས་དཔའི་ཏིང་ངེ་འཛིན་གྱི་དཀྱིལ་འཁོར་ཐམས་ཅད་སྣང་
བར་བགྱི་བར་ཡང་དགའ། བྱང་ཆུབ་སེམས་དཔའི་གཟུངས་ཀྱི་དཀྱིལ་འཁོར་ཐམས་ཅད་ཡོངས་སུ་བརྟེན་པར་ཡང་དགའ། སྒྲིབ་པའི་དཀྱིལ་འཁོར་ཐམས་ཅད་རྣམ་པར་

45-1-267b

གཏོར་བར་ཡང་དགའ། ཞིང་གི་དཀྱིལ་འཁོར་ཐམས་ཅད་དུ་རྣམ་པར་རྒྱུ་བར་ཡང་འཚལ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་ན། ཇི་ལྟར་
བྱང་ཆུབ་སེམས་པས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་དང༌། ཇི་ལྟར་ནན་ཏན་དུ་བགྱིས་ན། བྱང་ཆུབ་སེམས་དཔའ་ཐམས་
ཅད་མཁྱེན་པ་ཉིད་དུ་འབྱུང་བར་འགྱུར་བ་མ་འཚལ་ཏོ། །སྨྲས་པ། རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སེམས་བསྐྱེད་པ་ལེགས་སོ། །
ལེགས་སོ། །རིགས་ཀྱི་བུ། ཁོ་བོ་ནི་སྤོས་ཐམས་ཅད་ཤེས་ཏེ། སྤོས་སྦྱར་བ་ཐམས་ཅད་དང༌། བདུག་སྤོས་ཐམས་ཅད་དང༌། བདུག་སྤོས་སྦྱར་བ་ཐམས་ཅད་དང༌། བྱུག་པ་
ཐམས་ཅད་དང༌། བྱུག་པ་སྦྱར་བ་ཐམས་ཅད་དང༌། ཕྱེ་མ་ཐམས་ཅད་དང༌། ཕྱེ་མ་སྦྱར་བ་ཐམས་ཅད་དང༌། སྤོས་དང་བྱུག་པ་དང༌། ཕྱེ་མའི་རྣམ་པ་ཐམས་ཅད་ཀྱང་ཤེས་ཏེ། ལྷའི་
སྤོས་ཀྱང་ཤེས་སོ། །ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པའི་སྤོས་ཀྱང་
ཤེས་སོ། །ནད་གསོ་བའི་སྤོས་དང༌། ཡིད་མི་བདེ་བ་བསལ་བའི་སྤོས་དང༌། འཇིག་རྟེན་གྱི་དགའ་བ་ཡོངས་སུ་བསྐྱེད་པའི་སྤོས་དང༌། ཉོན་མོངས་པ་འབར་བར་བྱ་བའི་སྤོས་དང༌།

45-1-268a

ཉོན་མོངས་པ་ཞི་བར་བྱ་བའི་སྤོས་དང༌། འདུས་བྱས་ཀྱི་དགའ་བ་དང་བདེ་བ་སྣ་ཚོགས་ཡོངས་སུ་བསྐྱེད་པའི་སྤོས་དང༌། འདུས་བྱས་ཐམས་
ཅད་ལས་སྐྱོ་བ་ཡོངས་སུ་བསྐྱེད་པའི་སྤོས་དང༌། བག་བྱ་བའི་གནས་ཐམས་ཅད་ཡོངས་སུ་སེལ་བའི་སྤོས་དང༌། སངས་རྒྱས་ཡིད་ལ་བྱ་བའི་རྒྱུད་ཡང་དག་པར་འབྱུང་བའི་
སྤོས་དང༌། ཆོས་ཀྱི་ཚུལ་ཁོང་དུ་ཆུད་པར་བྱ་བའི་སྤོས་དང༌། འཕགས་པས་སྤྱད་པའི་སྤོས་དང༌། བྱང་ཆུབ་སེམས་དཔའི་སྤོས་རྣམ་པ་ཐ་དད་པ་དང༌། བྱང་ཆུབ་སེམས་
དཔའི་ས་ཐམས་ཅད་རྣམ་པར་དགོད་པའི་སྤོས་ཀྱང་ཤེས་ཏེ། ཁོ་བོས་སྤོས་དེ་དག་ཐམས་ཅད་རྣམ་པ་ཇི་ལྟ་བུའང་རབ་ཏུ་ཤེས་སོ། །འབྱུང་བ་དང༌། སྐྱེ་བ་དང༌། འགྲུབ་པ་དང༌། ཡོངས་
སུ་རྫོགས་པ་དང༌། ཡོངས་སུ་དག་པ་དང༌། ཡོངས་སུ་སྤངས་པ་དང༌། རབ་ཏུ་སྦྱར་བ་དང༌། ཡོངས་སུ་སྤྱད་པ་དང༌། ཡུལ་དང༌། མཐུ་དང༌། ལས་དང༌། རྒྱུ་ཡང་རབ་ཏུ་ཤེས་སོ། །རིགས་ཀྱི་བུ། མིའི་
འཇིག་རྟེན་ན་སྤོས་གླང་པོའི་སྙིང་པོ་ཞེས་བྱ་བ། ཀླུ་ཡོངས་སུ་འཁྲུག་པར་བྱེད་པ་ཡོད་དེ། དེའི་རི་ལུ་ཏིལ་གྱི་འབྲུ་ཙམ་གྱིས་ཀྱང༌། ཡུལ་ཁམས་ཆེན་པོ་ཐམས་ཅད་སྤོས་ཀྱི་སྤྲིན་གྱི་དྲ་
བ་ཤིན་ཏུ་སྟུག་པས་ཀུན་ནས་ཁེབས་པར་གྱུར་ཏེ། ཞག་བདུན་དུ་སྤོས་ཆུའི་རྒྱུན་ཤིན་ཏུ་ཕྲ་བའི་ཆར་མངོན་པར་འབབ་བོ། །དེའི་ཚེ་སེམས་ཅན་སུའི་ལུས་སམ། གོས་ལ་སྤོས་ཆུའི་

45-1-268b

རྒྱུན་དེ་དག་གིས་བབ་པར་གྱུར་པ་དེ་དག་ཐམས་ཅད་ཀྱང༌། མེ་ཏོག་གསེར་གྱི་ཁ་དོག་ཏུ་འདུག་པས་རྣམ་པར་བརྒྱན་པའི་གོས་དང༌། ལུས་སུ་འགྱུར་རོ། །ཁང་པ་དང༌། གཞལ་
མེད་ཁང་དང༌། ཁང་པ་བརྩེགས་པ་གང་དུ་བབ་པར་གྱུར་པ་དེ་དག་ཐམས་ཅད་ཀྱང༌། མེ་ཏོག་གསེར་གྱི་ཁ་དོག་ལྟ་བུས་རྣམ་པར་བརྒྱན་པར་གནས་སོ། །སེམས་ཅན་ཁྱིམ་གྱི་
ནང་ན་གནས་པར་གང་གིས། སྤོས་ཀྱི་སྤྲིན་གྱི་དྲ་བ་དེ་ལ་རླུང་གིས་མངད་པའི་དྲི་ཚོར་བར་གྱུར་པ་དེ་དག་ཐམས་ཅད་ཀྱང༌། ཞག་བདུན་དུ་དགའ་བ་དང༌། མོས་པ་ཆེན་པོས་ཡོངས་སུ་
རྒྱས་པར་འགྱུར་ཏེ། ལུས་དང་སེམས་ལ་བདེ་བ་དང༌། དགའ་བ་སྣ་ཚོགས་ཀྱང་རབ་ཏུ་མྱོང་བར་འགྱུར་རོ། །དེ་དག་གི་ལུས་ལ་ཡང་ཁམས་འཁྲུགས་པ་ལས་གྱུར་པའམ། གཞན་
གྱིས་གནོད་པར་བྱས་པ་ལས་གྱུར་པའི་ནད་ཀྱང་འབྱུང་བར་འགྱུར་བ་མེད་དོ། །སེམས་ཀྱི་སྡུག་བསྔལ་དང༌། མི་བདེ་བ་ཡང་མི་འབྱུང་ངོ༌། །འཇིགས་པའམ། དངང་བའམ། བག་
ཚ་བའམ། ཡིད་འཁྲུགས་པའམ། གནོད་སེམས་ཀྱང་མི་རྒྱུ་སྟེ། དེ་དག་ཐམས་ཅད་ཞག་བདུན་དུ་དགའ་བ་དང་བདེ་བ་སྐྱེས་ཏེ། གཅིག་ལ་གཅིག་བྱམས་པའི་སེམས་སུ་འགྱུར་
རོ༑ ༑རིགས་ཀྱི་བུ། ཁོ་བོ་ནི་དེ་དག་དེ་ལྟར་དགའ་བ་དང༌། ཉམས་བདེ་བ་སྐྱེས་པ་རྣམས་ལ་བསམ་པ་དག་པར་བྱ་བའི་ཕྱིར། ཅི་ནས་ཀྱང་བླ་ན་མེད་པ་ཡང་དག་པར་རྫོགས་པའི་

45-1-269a

བྱང་ཆུབ་ཏུ་ངེས་པར་འགྱུར་བ་དེ་ལྟར་ཆོས་སྟོན་ཏོ། །གཞན་ཡང་རིགས་ཀྱི་བུ། རིམ་ལ་ཡ་ལས་འབྱུང་བའི་ཙན་དན་ས་སྟེང་དམ་པ་ཞེས་བྱ་བ་ཡོད་
དེ༑ དེ་ལུས་ལ་བསྐུས་ན་མེའི་འོབས་སུ་མཆོངས་ཀྱང་ཚིག་པ་མེད་དོ། །རིགས་ཀྱི་བུ། རྒྱ་མཚོའི་མཐའ་ནས་འབྱུང་བའི་སྤོས་གཞན་གྱིས་ཐུབ་པ་མེད་པ་ཞེས་བྱ་བ་ཡོད་དེ། དེས་རྔའམ།
དུང་ལ་བསྐུས་ན། དེའི་སྒྲས་གཞན་གྱི་འཁོར་ཐམས་ཅད་ཕམ་པར་འགྱུར་རོ། །རིགས་ཀྱི་བུ། མཚོ་མ་དྲོས་པའི་ངོགས་ནས་འབྱུང་བའི་ཨ་ག་རུ་ནག་པོ་པདྨོའི་སྙིང་པོ་ཞེས་བྱ་བ་
ཡོད་དེ། དེའི་རི་ལུ་ཏིལ་གྱི་འབྲུ་ཙམ་གཅིག་གི་དྲིས་ཀྱང༌། འཛམ་བུའི་གླིང་ཐམས་ཅད་རྒྱས་པར་གང་བར་འགྱུར་ཏེ། སེམས་ཅན་གང་གིས་སྤོས་ཀྱི་དྲི་དེ་ཚོར་བ་དེ་དག་ཐམས་
ཅད་ཀྱང་སྡིག་པ་ལ་སྨོད་ཅིང༌། སྡོམ་པའི་སེམས་རབ་ཏུ་འཐོབ་པར་འགྱུར་རོ། །རིགས་ཀྱི་བུ། རིའི་རྒྱལ་པོ་ཁ་བ་ཅན་ལས་འབྱུང་བའི་སྤོས་ཀྱི་རྣམ་པ་འོད་དང་ལྡན་པ་ཞེས་བྱ་བ་
ཡོད་དེ། དེའི་དྲི་ཚོར་ན་སེམས་ཅན་དེ་དག་འདོད་ཆགས་དང་བྲལ་བའི་སེམས་སུ་འགྱུར་ཏེ། ཁོ་བོ་ནི་དེ་དག་ལ་ཅི་ནས་ཀྱང་རྡུལ་དང་བྲལ་བའི་དཀྱིལ་འཁོར་ཅེས་བྱ་བའི་ཏིང་ངེ་
འཛིན་ཐོབ་པར་འགྱུར་བ་དེ་ལྟར་ཆོས་སྟོན་ཏོ། །རིགས་ཀྱི་བུ། སྲིན་པོའི་འཇིག་རྟེན་ནས་འབྱུང་བའི་སྤོས་ཀྱི་རྣམ་པ་རྒྱ་མཚོའི་སྙིང་པོ་ཞེས་བྱ་བ་ཡོད་དེ། དེ་ནི་འཁོར་ལོས་བསྒྱུར་

45-1-269b

བའི་ལོངས་སྤྱོད་ཀྱི་དོན་དུ་འབྱུང་སྟེ། དེས་བདུགས་མ་ཐག་ཏུ་འཁོར་ལོས་བསྒྱུར་བའི་རྒྱལ་པོའི་དཔུང་གི་ཚོགས་ཡན་ལག་བཞི་པ་ཡང་ནམ་མཁའི་དབྱིངས་ལ་གནས་སོ། །རིགས་
ཀྱི་བུ༑ ལྷའི་འཁོར་ཆོས་བཟང་པོ་ནས་འབྱུང་བའི་སྤོས་ཀྱི་རྣམ་པ་རྣམ་པར་འབྱེད་པ་ཞེས་བྱ་བ་ཡོད་དེ། དེས་བདུགས་མ་ཐག་ཏུ་ལྷ་རྣམས་སངས་རྒྱས་ཀྱི་དྲི་ཞིམ་པོ་དྲན་པར་འགྱུར་
རོ༑ ༑རིགས་ཀྱི་བུ། ལྷའི་རྒྱལ་པོ་རབ་མཚེ་མའི་གནས་ན་སྤོས་ཀྱི་རྣམ་པ་དག་པའི་མཛོད་ཅེས་བྱ་བ་ཡོད་དེ། དེས་བདུགས་མ་ཐག་ཏུ་མཚེ་མའི་ལྷའི་བུ་ཐམས་ཅད་ལྷའི་རྒྱལ་པོ་
རབ་མཚེ་མའི་དྲུང་དུ་འདོང་ངོ༌། །དེ་དག་དེར་ཕྱིན་ནས་ཀྱང་ལྷའི་རྒྱལ་པོ་རབ་མཚེ་མས་ཆོས་ཀྱི་གཏམ་བྱའོ། །རིགས་ཀྱི་བུ། དགའ་ལྡན་གྱི་གནས་ན་སྤོས་ཀྱི་རྣམ་པ་སིན་དུ་བ་ར་
ཞེས་བྱ་བ་ཡོད་དེ། དེའི་སྤོས་ཀྱི་དུད་པ་བྱང་ཆུབ་སེམས་དཔའ་ཚེ་གཅིག་གིས་ཐོགས་པ་ཆོས་ཀྱི་སྟན་ལ་འདུག་པའི་མདུན་དུ་ཕྱུང་ན། སྤོས་ཀྱི་སྤྲིན་ཆེན་པོས་ཆོས་ཀྱི་དབྱིངས་ཐམས་
ཅད་རྒྱས་པར་གང་ཞིང་དེ་བཞིན་གཤེགས་པའི་འཁོར་གྱི་དཀྱིལ་འཁོར་ཐམས་ཅད་དུ་རྒྱན་རྣམ་པ་སྣ་ཚོགས་དང་ལྡན་པའི་ཆོས་ཀྱི་སྤྲིན་ཆེན་པོའི་ཆར་རབ་ཏུ་བབ་བོ། །རིགས་
ཀྱི་བུ༑ ལྷའི་རྒྱལ་པོ་རབ་འཕྲུལ་དགའི་གནས་ན། སྤོས་ཀྱི་རྣམ་པ་ཡིད་འཕྲོག་པ་ཞེས་བྱ་བ་ཡོད་དེ། དེས་ལྷའི་རྒྱལ་པོ་རབ་འཕྲུལ་དགའི་གནས་སུ་བདུགས་ན། ཞག་བདུན་

45-1-270a

དུ་ཆོས་ཀྱི་སྤྲིན་གྱི་ཆར་བསམ་གྱིས་མི་ཁྱབ་པ་འབབ་པར་འགྱུར་རོ། །རིགས་ཀྱི་བུ། ཁོ་བོས་ནི་སྤོས་སྦྱར་བ་དེ་ཤེས་སུ་ཟད་ན། ཁོ་བོས་བྱང་ཆུབ་སེམས་
དཔའ་སྐྱོན་གྱི་དྲི་མ་མེད་པ་འདོད་པའི་འཇིག་རྟེན་ཐམས་ཅད་ནས་གྱེན་དུ་འཕགས་པ། ཉོན་མོངས་པའི་བདུད་ཀྱི་ཞགས་པ་དང་བྲལ་བ། སྲིད་པའི་ལམ་གྱི་རྒྱུད་ཐམས་ཅད་ལས་
ཤིན་ཏུ་འདས་པ། ཡེ་ཤེས་སྒྱུ་མའི་རྣམ་པ་དང༌། གཟུགས་ཀྱིས་རྣམ་པར་སྤྱོད་པ། འཇིག་རྟེན་ཐམས་ཅད་ཀྱིས་གོས་པ་མེད་པ། ཆགས་པ་མེད་པའི་ངང་ཚུལ་ཅན། སྒྲིབ་
པ་མེད་པའི་ཡེ་ཤེས་ཀྱི་དཀྱིལ་འཁོར་རྣམ་པར་དག་པ། ཐོགས་པ་མེད་པའི་ཡེ་ཤེས་ཀྱི་སྤྱོད་ཡུལ་དང༌། ཡུལ་དུ་ལྡན་པ། ཀུན་གྱི་གཞིའི་གནས་ཐམས་ཅད་ལ་མི་གནས་པར་སྲིད་
པའི་ཀུན་གཞི་དང༌། གནས་ཐམས་ཅད་དུ་རྒྱུ་བ་རྣམས་ཀྱི་སྤྱོད་པ་ཤེས་པའམ། ཡོན་ཏན་བརྗོད་པའམ། ཚུལ་ཁྲིམས་ཀྱི་སྤྱོད་པ་རྣམ་པར་དག་པའི་སྒོ་ཡོངས་སུ་སྨོས་པའམ་
ཁ་ན་མ་ཐོ་བ་མེད་པའི་སྤྱོད་པའམ། གནོད་པར་སྤྱོད་པ་མེད་པའི་ལུས་དང༌། ངག་དང༌། ཡིད་ཀྱི་རྒྱུད་བསྟན་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་
ན༑ གྲོང་ཁྱེར་ཁང་པ་བརྩེགས་པ་ཞེས་བྱ་བ་ཡོད་དེ། དེ་ན་མཉན་པ་དཔའ་བོ་ཞེས་བྱ་བ་འདུག་གི །དེའི་དྲུང་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་

45-1-270b

དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་ལའི་རྐང་པ་གཉིས་ལ་
སྤྱི་བོས་ཕྱག་འཚལ་ནས། སྤོས་འཚོང་གི་ཚོང་དཔོན་ལོངས་སྤྱོད་ཨུཏྤ་ལ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། སྤོས་འཚོང་གི་
ཚོང་དཔོན་ལོངས་སྤྱོད་ཨུཏྤ་ལའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གྲོང་ཁྱེར་ཁང་པ་བརྩེགས་པར་འགྲོ་བའི་ལམ་དུ་འཇུག་པའི་ཚེ། ལམ་གྱི་གྱེན་ཐུར་དང༌། ལམ་
མཉམ་པ་དང༌། ལམ་གྱི་ཐག་ཐུག་དང༌། ལམ་རྡུལ་ཡོད་པ་དང༌། ལམ་རྡུལ་མེད་པ་དང༌། ལམ་བདེ་བ་དང༌། ལམ་མི་བདེ་བ་དང༌། ལམ་དོག་པ་དང༌། ལམ་གེགས་མེད་པ་
དང་༑ ལམ་འཁྱུག་པ་དང༌། ལམ་འཁྱུག་པ་མེད་པ་ལ་རྣམ་པར་སྤྱོད་དེ། བལྟས་ནས་འདྲི་སྙམ་དུ་བསམས་སོ། །འདི་ལྟར་བདག་དགེ་བའི་བཤེས་གཉེན་དེའི་དྲུང་དུ་འགྲོ་བ་
འདི་ནི། བྱང་ཆུབ་སེམས་དཔའི་ལམ་གྱི་ནན་ཏན་གྱི་རྒྱུར་འགྱུར་རོ། །ཕ་རོལ་ཏུ་ཕྱིན་པའི་ལམ་གྱི་ནན་ཏན་གྱི་རྒྱུར་འགྱུར་རོ། །སེམས་ཅན་ལ་ཕན་གདགས་པའི་ལམ་གྱི་ནན་ཏན་
གྱི་རྒྱུར་འགྱུར་རོ། །སེམས་ཅན་ཐམས་ཅད་བྱམས་སྡང་དང༌། མཐོན་དམན་དུ་གྱུར་པའི་གཡང་ས་ལས་རྣམ་པར་བཟློག་པ་དང༌། སེམས་ཅན་ཐམས་ཅད་མི་མཉམ་པའི་ནན་

45-1-271a

ཏན་ལས་བསྒྱུར་བ་དང༌། སེམས་ཅན་ཐམས་ཅད་ཀྱི་ཉོན་མོངས་པའི་རྡུལ་རབ་ཏུ་ཞི་བར་བྱ་བ་དང༌། སེམས་ཅན་ཐམས་ཅད་ཀྱི་མི་དགེ་བའི་ལྟ་བ་སྣ་ཚོགས་
ཀྱི་སྡོང་དུམ་དང༌། ཚེར་མ་དང༌། གྱོ་མོ་དང༌། གསེག་མ་བསལ་བ་དང༌། ཆོས་ཀྱི་དབྱིངས་བསྒྲིབས་པ་མེད་པ་ལ་གཞོལ་བར་བྱ་བ་དང༌། ཐམས་ཅད་མཁྱེན་པའི་ཕོ་བྲང་དུ་ཐོགས་
པ་མེད་པར་བསྐྱལ་བའི་རྒྱུར་འགྱུར་རོ། །དེ་ཅིའི་ཕྱིར་ཞེ་ན། དགེ་བའི་བཤེས་གཉེན་ནི། དགེ་བའི་ཆོས་ཐམས་ཅད་ཀྱི་འབྱུང་གནས་སོ། །དགེ་བའི་བཤེས་གཉེན་ལ་ནི། ཐམས་
ཅད་མཁྱེན་པ་ཉིད་ཀྱི་རག་ལུས་སོ་ཞེས། དེ་དེ་ལྟར་སེམས་ཤིང་ཡིད་ལ་བྱེད་པས་སྤྱོད་པ་ཐུབ་པར་དཀའ་བ་དེ་མཐར་གྱིས་གྲོང་ཁྱེར་ཁང་པ་བརྩེགས་པ་དེར་ཕྱིན་ནས། མཉན་པ་
དཔའ་བོ་ཡོངས་སུ་རྨེད་ཅིང་ཚོལ་ཚོལ་བ་ལས། གྲོང་ཁྱེར་ཆེན་པོ་ཞིག་གི་སྒོ་རྒྱ་མཚོ་ཆེན་པོའི་ངོགས་ན་མཉན་པ་དཔའ་བོ་དེ་ཚོང་པ་བརྒྱ་ཕྲག་སྟོང་ཙམ་དང༌། སྲོག་ཆགས་བརྒྱ་
སྟོང་དུ་མ་གཏམ་སྣ་ཚོགས་ཉན་པར་འདོང་པ་ཤ་སྟག་གིས་ཀུན་ནས་བསྐོར་ཅིང༌། རྒྱ་མཚོའི་གཏམ་ཡོངས་སུ་བརྗོད་པས། སངས་རྒྱས་ཀྱི་ཡོན་ཏན་རྒྱ་མཚོ་སེམས་ཅན་
རྣམས་ལ་སྟོན་ཅིང་འདུག་པ་མཐོང་ངོ༌། །མཐོང་ནས་ཀྱང་མཉན་པ་དཔའ་བོ་གང་ན་བ་དེར་སོང་སྟེ་ཕྱིན་ནས། མཉན་པ་དཔའ་བོའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ།

45-1-271b

མཉན་པ་དཔའ་བོ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། མཉན་པ་དཔའ་བོའི་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་
པ༑ བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌།
ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ། །ཞེས་བདག་གིས་ཐོས་ན། འཕགས་
པ༑ ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཀའ་སྩལ་དུ་གསོལ། སྨྲས་པ། རིགས་ཀྱི་
བུ་ཁྱོད་ཀྱིས་དེ་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དེ། ཡེ་ཤེས་ཆེན་པོ་འཐོབ་པ་འབྱུང་བའི་རྒྱུ་འདྲི་བ་དང༌། འཁོར་བའི་སྡུག་བསྔལ་སྣ་ཚོགས་
ཀྱི་རྒྱུད་འབྱུང་བའི་རྒྱུ་དང༌། ཐམས་ཅད་མཁྱེན་པ་ཉིད་ཀྱི་གླིང་གི་གནས་སུ་འགྲོ་བ་འབྱུང་བའི་རྒྱུ་དང༌། དབྱེར་མེད་པའི་ཐེག་པ་ཆེན་པོ་འབྱུང་བའི་རྒྱུ་དང༌། ཉན་ཐོས་དང༌། རང་སངས་
རྒྱས་ཀྱི་སར་ལྟུང་བས་འཇིགས་པ་དང་བྲལ་བར་འགྱུར་བའི་ལམ་གྱི་ནན་ཏན་འབྱུང་བའི་རྒྱུ་དང༌། ཞི་བའི་ཏིང་ངེ་འཛིན་གྱི་སྒོ་དང་རྒྱུད་སྣ་ཚོགས་ཁོང་དུ་ཆུད་པར་བྱ་བའི་ཡེ་ཤེས་ཀྱི་

45-1-272a

ལམ་འབྱུང་བའི་རྒྱུ་དང༌། བྱང་ཆུབ་སེམས་དཔའི་སྤྱོད་པ་ཐམས་ཅད་དུ་འགྲོ་བས་རྣམ་པར་སྤྱོད་པའི་སྨོན་ལམ་གྱིས་ཤིང་རྟའི་འཁོར་ལོ་ཐོགས་པ་མེད་
པའི་ལམ་འབྱུང་བ་དང༌། རྣམ་པར་དག་པར་འགྱུར་བའི་རྒྱུ་དང༌། བྱང་ཆུབ་སེམས་དཔའི་སྤྱོད་པའི་གཟི་བརྗིད་ཀྱི་དབའ་རླབས་ཀྱིས་རྣམ་པར་བརྒྱན་པ་ཐམས་ཅད་ཀྱི་རང་
བཞིན་དང༌། ཚུལ་གྱི་ལམ་འབྱུང་བ་དང༌། རྣམ་པར་དག་པར་འགྱུར་བའི་རྒྱུ་དང༌། ཆོས་ཀྱི་ཕྱོགས་དང༌། སྒོ་ཐམས་ཅད་ཀྱི་ཕྱི་མའི་མཐའི་ལམ་འབྱུང་བ་དང༌། རྣམ་པར་དག་
པར་འགྱུར་བའི་རྒྱུ་དང༌། ཐམས་ཅད་མཁྱེན་པའི་རྒྱ་མཚོར་འཇུག་པའི་ལམ་འབྱུང་བ་དང༌། རྣམ་པར་དག་པར་འགྱུར་བའི་རྒྱུ་འདི་འདྲི་བ་ལེགས་སོ། །ལེགས་སོ། །རིགས་
ཀྱི་བུ༑ ཁོ་བོ་ནི་རྒྱ་མཚོའི་ངོགས་ཀྱི་གྲོང་ཁྱེར་ཁང་པ་བརྩེགས་པ་འདི་ན། བྱང་ཆུབ་སེམས་དཔའི་སྤྱོད་པ་སྙིང་རྗེ་ཆེན་པོའི་རྒྱལ་མཚན་ཡོངས་སུ་སྦྱོང་ཞིང་གནས་ཏེ། རིགས་
ཀྱི་བུ༑ ཁོ་བོ་ནི་འཛམ་བུའི་གླིང་གི་སེམས་ཅན་ཕོངས་པ་རྣམས་མཐོང་ནས། དེ་དག་གི་དོན་དུ་དཀའ་བ་སྤྱོད་དེ། དེ་དག་གི་བསམ་པ་ཡོངས་སུ་རྫོགས་པར་བྱའོ། །འཇིག་རྟེན་གྱི་
ཟང་ཟིང་གིས་ཡོངས་སུ་བསྡུ་བར་བྱའོ། །ཆོས་ཀྱི་ལོངས་སྤྱོད་ཀྱིས་དེ་དག་ཡོངས་སུ་ཚིམ་པར་བྱའོ། །དེ་དག་ལ་བསོད་ནམས་ཀྱི་ཚོགས་ཀྱི་ལམ་མན་ངག་ཏུ་བསྟན་པར་བྱའོ། །

45-1-272b

ཡེ་ཤེས་ཀྱི་ཚོགས་རྣམ་པར་སྤེལ་བར་བྱའོ། །དགེ་བའི་རྩ་བའི་སྟོབས་ཡོངས་སུ་སྤེལ་བར་བྱའོ། །བྱང་ཆུབ་ཀྱི་སེམས་བསྐྱེད་པར་བྱའོ། །བྱང་ཆུབ་ཀྱི་བསམ་པ་རྣམ་པར་དག་པར་བྱའོ། །
སྙིང་རྗེ་ཆེན་པོའི་སྟོབས་ཉེ་བར་བརྟན་པར་བྱའོ། །འཁོར་བའི་སྡུག་བསྔལ་རྣམ་པར་ཞི་བར་བྱའོ། །འཁོར་བའི་སྤྱོད་པས་ཡོངས་སུ་མི་སྐྱོ་བའི་སྟོབས་ཤིན་ཏུ་བརྟན་པར་བྱའོ། །སེམས་
ཅན་རྒྱ་མཚོ་བསྡུ་བ་ལ་འདི་དག་སྦྱར་བར་བྱའོ། །ཡོན་ཏན་རྒྱ་མཚོའི་ནན་ཏན་གྱི་སྒོ་ལ་དགོད་པར་བྱའོ། །འདི་དག་ལ་ཆོས་རྒྱ་མཚོའི་ཡེ་ཤེས་སྣང་བ་ཉེ་བར་བསྒྲུབ་པར་བྱའོ། །སངས་
རྒྱས་རྒྱ་མཚོ་ཐམས་ཅད་ཀྱང་འདི་དག་གིས་མངོན་པར་མཐོང་བར་བྱའོ། །ཐམས་ཅད་མཁྱེན་པ་ཉིད་ཀྱི་རྒྱ་མཚོ་ལ་ཡང་འདི་དག་གཟུད་པར་བྱའོ་ཞེས་དེ་ལྟ་བུའི་བསམ་པ་དང༌། ཡིད་
ལ་བྱེད་པ་ལ་བརྩོན་པར་ཁོ་བོས་རྒྱ་མཚོའི་ངོགས་ཀྱི་གྲོང་ཁྱེར་ཁང་པ་བརྩེགས་པ་འདི་ན་གནས་སོ། །རིགས་ཀྱི་བུ། ཁོ་བོ་ནི་དེ་ལྟར་འགྲོ་བ་ལ་ཕན་པ་དང༌། བདེ་བར་བརྩོན་པས་རྒྱ་
མཚོ་ཆེན་པོའི་རིན་པོ་ཆེའི་གླིང་ཐམས་ཅད་ཀྱང་ཤེས་སོ། །རིན་པོ་ཆེའི་འབྱུང་གནས་ཐམས་ཅད་དང༌། རིན་པོ་ཆེའི་རིགས་ཐམས་ཅད་དང༌། རིན་པོ་ཆེའི་གཏོས་ཐམས་ཅད་ཀྱང་
རབ་ཏུ་ཤེས་སོ། །ཀླུའི་གནས་ཐམས་ཅད་དང༌། ཀླུ་འཁྲུག་པ་ཐམས་ཅད་དང༌། གནོད་སྦྱིན་གྱི་གནས་ཐམས་ཅད་དང༌། གནོད་སྦྱིན་འཁྲུག་པ་ཐམས་ཅད་དང༌། སྲིན་པོའི་གནས་

45-1-273a

ཐམས་ཅད་དང༌། སྲིན་པོའི་འཇིགས་པ་ཐམས་ཅད་རབ་ཏུ་ཞི་བར་བྱ་བ་དང༌། འབྱུང་པོ་ཐམས་ཅད་དང༌། འབྱུང་པོའི་བར་ཆད་རྣམ་པར་ཞི་བར་བྱ་
བ་ཡང་རབ་ཏུ་ཤེས་ཏེ། ཀློང་ཡོད་པ་ཐམས་ཅད་དང༌། ཀློང་ཐམས་ཅད་བཀོལ་བ་དང༌། དབའ་རླབས་ཆེན་པོ་ཡོངས་སུ་སྤངས་པ་དང༌། ཆུའི་ཁ་དོག་རྣམ་པ་ཐ་དད་པའང་རབ་
ཏུ་ཤེས་སོ། །ཉི་ཟླ་དང༌། གཟའ་སྐར་གྱི་ཚོགས་ཡོངས་སུ་འཁོར་བ་དང༌། ཉིན་ཞག་དང༌། སྐད་ཅིག་དང༌། ཡུད་ཙམ་དང༌། ཐང་ཅིག་ཀྱང་རབ་ཏུ་ཤེས་སོ། །ཕན་ཚུན་དུ་འགྲོ་
བའི་ཤོལ་འདུམས་དང༌། བདེ་མི་བདེ་དང༌། གྲུའི་འཁྲུལ་འཁོར་བརྟན་པར་བྱ་བ་དང༌། གྲུ་བཟུར་བ་དང༌། གྲུ་ཕུལ་བ་དང༌། རླུང་བརྡོ་བ་དང༌། རླུང་བསྐྱེད་པ་དང༌། གྲུ་
བསྒྱུར་ཞིང་བཟློག་པ་དང༌། གྲུ་རྟོད་པ་དང༌། གྲུ་གཏང་བའང་རབ་ཏུ་ཤེས་སོ། །རིགས་ཀྱི་བུ། དེ་ལྟར་ཁོ་བོ་ནི་ཤེས་པ་དེ་ལྟ་བུ་དང་ལྡན་པས། རྟག་ཏུ་སེམས་ཅན་གྱི་དོན་
དང་༑ དགོས་པ་བྱེད་དོ། ཚོང་པའི་ཚོགས་གྲུ་བརྟན་པོས་ལམ་བདེ་ཞིང་ཉེ་ཞོར་མི་འགྱུར་ལ། མི་འཇིགས་པ་ནས་ཆོས་ཀྱི་གཏམ་གྱིས་དགའ་བ་དང༌། སྤྲོ་བ་བསྐྱེད་ཅིང་
བསམ་པ་ཇི་ལྟ་བ་བཞིན་དུ་རིན་པོ་ཆེའི་གླིང་དུ་ཕྱིན་པར་བྱས་ནས། དེ་དག་རིན་པོ་ཆེ་ཐམས་ཅད་ཀྱིས་ཆོག་སྟེ་ཕུན་སུམ་ཚོགས་པར་འགྱུར་བ་དང༌། ཕྱིར་ཡང་འཛམ་

45-1-273b

བུའི་གླིང་དུ་འགྱེད་འགྱེད་ཀྱང༌། རིགས་ཀྱི་བུ། ཁོ་བོའི་གྲུ་ནི་ནམ་ཡང་བུབ་པའམ། ཉེ་ཞོར་གྱུར་མ་མྱོང་སྟེ། སེམས་ཅན་གང་གིས་ཁོ་བོ་མཐོང་བར་གྱུར་པ་དང༌། སེམས་ཅན་
གང་གིས་ཁོ་བོའི་ཆོས་བསྟན་པ་ཐོས་པ་དེ་དག་ཀྱང་འཁོར་བའི་རྒྱ་མཚོ་ཐམས་ཅད་དུ་ཉེ་ཞོར་འགྱུར་བའི་འཇིགས་པ་དང་བྲལ་བར་འགྱུར་རོ། །ཐམས་ཅད་མཁྱེན་པ་ཉིད་ཀྱི་རྒྱ་
མཚོར་འཇུག་པའི་ཡེ་ཤེས་ཀྱང་མངོན་སུམ་དུ་འགྱུར་རོ། །སྲིད་པ་རྒྱ་མཚོ་བསྐམ་པའི་དོན་དུའང་རབ་ཏུ་འཇུག་པར་འགྱུར་ཏེ། དུས་གསུམ་རྒྱ་མཚོའི་ཡེ་ཤེས་སྣང་བའང་རབ་ཏུ་
འཐོབ་བོ། །སེམས་ཅན་ཐམས་ཅད་ཀྱི་སྡུག་བསྔལ་རྒྱ་མཚོ་ཟད་པར་བྱ་བའི་ཕྱིར་ཡང་མངོན་པར་མོས་པར་འགྱུར་རོ། །སེམས་ཅན་ཐམས་ཅད་ཀྱི་སེམས་རྒྱ་མཚོའི་རྙོག་པ་དང་
བར་བྱ་བའི་ཕྱིར་ཡང་རབ་ཏུ་བརྩོན་པར་འགྱུར་རོ། །ཞིང་རྒྱ་མཚོ་ཐམས་ཅད་རྣམ་པར་དག་པར་བྱ་བའི་ཕྱིར་བརྩོན་འགྲུས་རྩོམ་པར་འགྱུར་རོ། །ཕྱོགས་རྒྱ་མཚོ་ཐམས་ཅད་རྒྱས་
པར་དགང་བ་ལས་ཀྱང་ཕྱིར་མི་ལྡོག་པར་འགྱུར་རོ། །འགྲོ་བ་ཐམས་ཅད་ཀྱི་དབང་པོ་རྒྱ་མཚོ་ཐ་དད་པའང་ཁོང་དུ་ཆུད་པར་འགྱུར་རོ། །སེམས་ཅན་ཐམས་ཅད་ཀྱི་སྤྱོད་པ་རྒྱ་མཚོའི་
རྗེས་སུའང་འབྲང་བར་འགྱུར་རོ། །འགྲོ་བའི་བསམ་པ་རྒྱ་མཚོ་ཇི་ལྟ་བ་བཞིན་དུའང་གཟུགས་བརྙན་འབྱུང་བར་འགྱུར་རོ། །རིགས་ཀྱི་བུ། ཁོ་བོ་ནི་བྱང་ཆུབ་སེམས་དཔའི་རྣམ་

45-1-274a

པར་ཐར་པ་མཐོང་བ་དང༌། ཐོས་པ་དང༌། འགྲོགས་པ་དང༌། རྗེས་སུ་དྲན་པའི་ཆུ་ཀླུང་གི་དབྱངས་ཞེས་བྱ་བ་ཐོབ་པར་ཟད་ན། ཁོ་བོས་བྱང་
ཆུབ་སེམས་དཔའ་འཁོར་བའི་རྒྱ་མཚོ་ཐམས་ཅད་དུ་རྣམ་པར་སྤྱོད་པ། ཉོན་མོངས་པའི་རྒྱ་མཚོ་ཐམས་ཅད་ཀྱིས་གོས་པ་མེད་པ། ལྟ་བའི་རྣམ་པའི་རྒྱ་མཚོ་ཐམས་ཅད་ཀྱི་
ཆགས་པའི་ཆུ་སྲིན་གྱི་འཇིགས་པ་དང་བྲལ་བ། ཆོས་རྒྱ་མཚོ་ཐམས་ཅད་ཀྱི་རང་བཞིན་དང་གཞི་ལས་རྣམ་པར་རྒྱུ་བ། འགྲོ་བ་རྒྱ་མཚོ་ཐམས་ཅད་བསྡུ་བའི་དངོས་པོས་ཡོངས་
སུ་སྡུད་པའི་རྒྱ་མཚོ་དང་ལྡན་པ། ཐམས་ཅད་མཁྱེན་པ་ཉིད་ཀྱི་རྒྱ་མཚོ་དང་འགྲོགས་པ། སེམས་ཅན་གྱི་མངོན་པར་ཆགས་པའི་རྒྱ་མཚོ་ཐམས་ཅད་རབ་ཏུ་བསྲུབ་པ། དུས་
རྒྱ་མཚོ་ཐམས་ཅད་དང་ཐ་མི་དད་པར་རྣམ་པར་སྤྱོད་པ། འགྲོ་བ་རྒྱ་མཚོ་ཐམས་ཅད་ཡོངས་སུ་སྨིན་པར་བྱ་བའི་དམིགས་ཤེས་པ། འགྲོ་བ་རྒྱ་མཚོ་ཐམས་ཅད་ཀྱི་འདུལ་བའི་དབྲེས་
ལས་མི་འདའ་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན་གྲོང་ཁྱེར་དགའ་བའི་ཕྲེང་བ་ཞེས་བྱ་བ་
ཡོད་དེ། དེ་ན་ཚོང་དཔོན་རྒྱལ་པ་དམ་པ་ཞེས་བྱ་བ་འདུག་གི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་

45-1-274b

ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། མཉན་པ་དཔའ་བོའི་རྐང་པ་གཉིས་ལ་སྤྱི་བོས་ཕྱག་བྱས་ནས། མཉན་པ་དཔའ་བོ་ལ་ལན་བརྒྱ་སྟོང་
དུ་མས་གཡས་ཕྱོགས་སུ་བསྐོར་བ་བྱས་ཏེ། ཡང་དང་ཡང་བལྟ་ས་ནས། གདོང་མཆི་མས་བཀང་སྟེ་ངུ་ཞིང་དགེ་བའི་བཤེས་གཉེན་བལྟ་བས་མ་ངོམས་བཞིན་དུ་མཉན་པ་དཔའ་
བོའི་དྲུང་ནས་སོང་ངོ༌།།    །།བམ་པོ་དགུ་བཅུ་བདུན་པ། དེ་ནས་ཚོང་དཔོན་གྱི་བུ་ནོར་བཟང༌། བྱམས་པ་ཆེན་པོས་སེམས་ཅན་གྱི་ཁམས་ཚད་མེད་པ་རྒྱས་པར་
དགང་བའི་སེམས་དང་ལྡན་པ། སྙིང་རྗེ་ཆེན་པོའི་རླན་གྱིས་མངོན་པར་བརླན་པའི་རྒྱུད་ཅན། བསོད་ནམས་དང༌། ཡེ་ཤེས་ཀྱི་ཚོགས་རྒྱ་ཆེན་པོའི་རྒྱན་ཤིན་ཏུ་བསགས་པ། ཉོན་
མོངས་པའི་རྡུལ་དང༌། མུན་པ་དང༌། དྲི་མ་དང༌། འདམ་ཐམས་ཅད་དང་བྲལ་བ། ཆོས་མཉམ་པ་ཉིད་ཁོང་དུ་ཆུད་པས་ཐམས་ཅད་མཁྱེན་པ་ཉིད་ཀྱི་ལམ་གྱེན་ཐུར་མེད་པ་ལ་
ཞུགས་པ། དགེ་བའི་ཆོས་ཚད་མེད་པ་ལ་འཇུག་པའི་སྒོར་ཞུགས་པ། མི་དགེ་བ་ཐམས་ཅད་ཀྱིས་མི་ཤིགས་པའི་བརྩོན་འགྲུས་བརྟན་པའི་མཐུ་སྔོན་དུ་འདོར་བ་དང་ལྡན་པ། བྱང་
ཆུབ་སེམས་དཔའི་ཏིང་ངེ་འཛིན་བསམ་གྱིས་མི་ཁྱབ་པ་རབ་ཏུ་བྱང་བ། རྒྱ་ཆེན་པོའི་བདེ་བ་རབ་ཏུ་ཐོབ་པ། ཤེས་རབ་ཀྱི་ཉི་མའི་འོད་ཟེར་སྣང་བས་མ་རིག་པའི་མུན་པ་མ་ལུས་བར་བསལ་

45-1-275a

བ༑ ཐབས་ཀྱི་སེར་བུ་བདེ་ཞིང་བསིལ་བས་བླགས་པའི་ཡེ་ཤེས་ཀྱི་མེ་ཏོག་གིས་རྒྱས་བ། སྨོན་ལམ་ཆེན་པོའི་རྒྱ་མཚོར་འབྱུང་བའི་ཡེ་ཤེས་ཀྱི་ཚུལ་
དང་མཐུན་པ། ཆོས་ཀྱི་དབྱིངས་ཐམས་ཅད་དུ་ཐོགས་པ་མེད་པར་རྒྱས་པར་འགེངས་པའི་ཡེ་ཤེས་དང་ལྡན་པ། ཐམས་ཅད་མཁྱེན་པ་ཉིད་ཀྱི་ཕོ་བྲང་དུ་ཐོགས་པ་མེད་པར་འགྲོ་བ་ལ་
མངོན་དུ་གྱུར་པ། བྱང་ཆུབ་སེམས་དཔའི་ལམ་ལ་མངོན་པར་མོས་པ་དེ། གྲོང་ཁྱེར་དགའ་བའི་ཕྲེང་བ་གང་ན་བ་དེར་ཕྱིན་ཏེ། ཚོང་དཔོན་རྒྱལ་བ་དམ་པ་ཡོངས་སུ་རྨེད་ཅིང་ཚོལ་
ཚོལ་བ་ལ། གྲོང་ཁྱེར་དགའ་བའི་ཕྲེང་བའི་ཤར་ཕྱོགས་ལོགས་ཀྱི་འདབ་གཅིག་ན། ཤིང་ཨ་ཤོ་ཀའི་ནགས་ཚལ་རྒྱལ་མཚན་སྣ་ཚོགས་ཞེས་བྱ་བ་འདུག་པ་དེའི་ནང་ན། ཁྱིམ་བདག་
སྟོང་ཕྲག་དུ་མ་ཞིག་གིས་བསྐོར་ཏེ། གྲོང་ཁྱེར་གྱི་བྱ་བ་སྣ་ཚོགས་ཡོངས་སུ་བགྲོ་ཞིང་དེ་ལས་བརྟེན་ཏེ། བདག་ཏུ་བྱ་བ་ཐམས་ཅད་ཡང་དག་པར་གཞོམ་པ་དང༌། ཡོངས་སུ་འཛིན་
པ་ཐམས་ཅད་ཡོངས་སུ་གཏང་བ་དང༌། དངོས་པོར་འཛིན་པ་ཐམས་ཅད་རབ་ཏུ་སྤང་བ་དང༌། མངོན་པར་ཞེན་པ་ཐམས་ཅད་ཤིན་ཏུ་གཞིག་པ་དང༌། སྲིད་པའི་འཆིང་བ་ཐམས་
ཅད་གཅད་པར་བྱ་བ་དང༌། ལྟ་བའི་རྣམ་པ་ཐམས་ཅད་ཀྱི་སྒོ་གླེགས་གཅག་པ་དང༌། ཐེ་ཚོམ་དང༌། ཡིད་གཉིས་དང༌། ནེམ་ནུར་གྱི་རབ་རིབ་ཐམས་ཅད་རྣམ་པར་བསལ་བ་དང༌།

45-1-275b

གཡོ་སྒྱུའི་རྙོག་པ་ཤིན་ཏུ་གདང་བ་དང༌། ཕྲག་དོག་དང་སེར་སྣའི་དྲི་མ་ཡོངས་སུ་སྦྱང་བ་དང༌། སེམས་ཀྱི་མཚོ་ཤིན་ཏུ་གསལ་བར་བྱ་བ་དང༌། སེམས་རྙོག་པ་མེད་པ་ལ་སེམས་ཅན་
རབ་ཏུ་དགོད་པ་དང༌། དད་པ་རྙོག་པ་མེད་པའི་སྟོབས་བསྐྱེད་དེ། སངས་རྒྱས་བལྟ་བར་མོས་པ་བསྐྱེད་པ་དང༌། བྱང་ཆུབ་སེམས་དཔའི་སྟོབས་བསྔགས་ཤིང་སངས་རྒྱས་ཀྱི་ཆོས་
ཡང་དག་པར་བླངས་པ་དང༌། བྱང་ཆུབ་སེམས་དཔའི་སྤྱོད་པ་སྨོས་ཏེ། བྱང་ཆུབ་སེམས་དཔའི་ཏིང་ངེ་འཛིན་གྱི་སྟོབས་ཡོངས་སུ་བསྐྱེད་པ་དང༌། བྱང་ཆུབ་སེམས་དཔའི་ཤེས་རབ་ཀྱི་
སྟོབས་ཡང་དག་པར་སྟོན་ཅིང༌། བྱང་ཆུབ་སེམས་དཔའི་དྲན་པའི་སྟོབས་རྣམ་པར་དག་པའི་མཐར་ཕྱིན་པར་བྱ་བའི་ཕྱིར། ཆོས་ཀྱི་གཏམ་བྱེད་ཅིང་འདི་ལྟ་སྟེ། བྱང་ཆུབ་ཏུ་སེམས་
བསྐྱེད་པ་ལ་མངོན་པར་མོས་པར་བྱ་བའི་ཕྱིར་ཆོས་སྟོན་ཅིང་འདུག་པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས་གཏམ་དེའི་རྗེས་ཆད་ཆད་དུ་བསྡད་ནས། ཚོང་དཔོན་
རྒྱལ་བ་དམ་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། རིང་མོ་ཞིག་ཏུ་བཏུད་ནས། ཆོས་ལ་ཤིན་ཏུ་གུས་པའི་བསམ་པས་ཚིག་འདི་སྐད་དུ་བརྗོད་དོ། །འཕགས་པ། བདག་ནི་
ནོར་བཟང་ནོར་བཟང་ཞེས་བགྱི་བ་སྟེ། བྱང་ཆུབ་སེམས་དཔའི་སྤྱོད་པ་ཡོངས་སུ་ཚོལ་ན། ཅི་ནས་ཀྱང་བདག་བྱང་ཆུབ་སེམས་དཔའི་སྤྱོད་པ་ལ་སློབ་པར་འགྱུར་བ་དང༌། བསླབས་

45-1-276a

ནས་ཀྱང་ཅི་ནས་སེམས་ཅན་ཐམས་ཅད་ཡོངས་སུ་སྨིན་པར་བགྱི་བ་དང༌། གདུལ་བའི་དོན་ལ་མངོན་དུ་མོས་པར་འགྱུར་བ་དང༌། སངས་རྒྱས་ཐམས་
ཅད་ཀྱི་ཞལ་བལྟ་བ་ལས་མི་འཕང་བ་དང༌། སངས་རྒྱས་ཐམས་ཅད་ཀྱི་ཆོས་ཐོས་པར་འགྱུར་བ་དང༌། སངས་རྒྱས་ཐམས་ཅད་ཀྱི་ཆོས་ཀྱི་སྤྲིན་གྱི་ཆར་ཡོངས་སུ་གཟུང་བ་
དང་༑ སངས་རྒྱས་ཐམས་ཅད་ཀྱི་ཆོས་ཀྱི་ཚུལ་ལ་ནན་ཏན་དུ་བགྱི་བ་དང༌། འཇིག་རྟེན་གྱི་ཁམས་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་སྤྱད་པ་དང༌། བསྐལ་པ་ཐམས་
ཅད་དུ་གནས་ཀྱང་བྱང་ཆུབ་སེམས་དཔའི་སྤྱོད་པས་ཡོངས་སུ་མི་སྐྱོ་བ་དང༌། དེ་བཞིན་གཤེགས་པ་ཐམས་ཅད་ཀྱི་རྣམ་པར་འཕྲུལ་པ་ཡོངས་སུ་འཚལ་བར་འགྱུར་བ་དང༌།
སངས་རྒྱས་ཐམས་ཅད་ཀྱི་བྱིན་གྱི་རླབས་ཡང་དག་པར་མནོད་པ་དང༌། དེ་བཞིན་གཤེགས་པ་ཐམས་ཅད་ཀྱི་སྟོབས་རྣམས་ལ་སྣང་བ་ཐོབ་པར་འགྱུར་བ་དེ་ལྟར་འཕགས་པས་
བདག་ལ་བཤད་དུ་གསོལ། དེ་ནས་ཚོང་དཔོན་རྒྱལ་བ་དམ་པས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། ཁོ་བོ་ནི་འདི་ལྟ་སྟེ། དངོས་པོ་མེད་པ་ལ་གནས་པས་མངོན་པར་འདུ་བྱ་བ་མེད་པའི་རྫུ་

45-1-276b

འཕྲུལ་ཐོབ་པའི་མཐུས། བྱང་ཆུབ་སེམས་དཔའི་སྤྱོད་པའི་སྒོ་ཐམས་ཅད་དུ་འགྲོ་བ་ཡོངས་སུ་སྤྱོང་སྟེ། ད་ལྟར་ཁོ་བོ་བྱང་ཆུབ་སེམས་དཔའི་སྤྱོད་པ་ཡོངས་སུ་དག་པའི་སྒོ་ཐམས་
ཅད་དུ་འགྲོ་བ་འདི་ལ་གནས་ཤིང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཀྱི་སུམ་ཅུ་རྩ་གསུམ་གྱི་ལྷའི་འཇིག་རྟེན་ཐམས་ཅད་དང༌། མཚེ་མའི་ལྷའི་
གནས་ཐམས་ཅད་དང༌། དགའ་ལྡན་གྱི་ལྷའི་འཇིག་རྟེན་ཐམས་ཅད་དང༌། འཕྲུལ་དགའི་ལྷའི་འཇིག་རྟེན་ཐམས་ཅད་དང༌། གཞན་འཕྲུལ་དབང་བྱེད་ཀྱི་ལྷའི་འཇིག་རྟེན་ཐམས་
ཅད་དང༌། བདུད་ཀྱི་གནས་ཐམས་ཅད་དང༌། འདོད་པའི་ཁམས་ཀྱི་ལྷའི་རིས་སུ་གཏོགས་པ་ཐམས་ཅད་དང༌། ལྷའི་གནས་ཐམས་ཅད་དང༌། ཀླུའི་འཇིག་རྟེན་ཐམས་ཅད་དང༌།
ཀླུའི་གནས་ཐམས་ཅད་དང༌། གནོད་སྦྱིན་གྱི་འཇིག་རྟེན་ཐམས་ཅད་དང༌། གནོད་སྦྱིན་གྱི་གནས་ཐམས་ཅད་དང༌། སྲིན་པོའི་འཇིག་རྟེན་ཐམས་ཅད་དང༌། སྲིན་པོའི་གནས་ཐམས་
ཅད་དང༌། གྲུལ་བུམ་གྱི་འཇིག་རྟེན་ཐམས་ཅད་དང༌། གྲུལ་བུམ་གྱི་གནས་ཐམས་ཅད་དང༌། ཡི་དྭགས་ཀྱི་འཇིག་རྟེན་ཐམས་ཅད་དང༌། ཡི་དྭགས་ཀྱི་གནས་ཐམས་ཅད་དང༌།
དྲི་ཟའི་འཇིག་རྟེན་ཐམས་ཅད་དང༌། དྲི་ཟའི་གནས་ཐམས་ཅད་དང༌། ལྷ་མ་ཡིན་གྱི་འཇིག་རྟེན་ཐམས་ཅད་དང༌། ལྷ་མ་ཡིན་གྱི་གནས་ཐམས་ཅད་དང༌། ནམ་མཁའ་ལྡིང་གི་འཇིག་

45-1-277a

རྟེན་ཐམས་ཅད་དང༌། ནམ་མཁའ་ལྡིང་གི་གནས་ཐམས་ཅད་དང༌། མི་འམ་ཅིའི་འཇིག་རྟེན་ཐམས་ཅད་དང༌། མི་འམ་ཅིའི་གནས་ཐམས་
ཅད་དང༌། ལྟོ་འཕྱེ་ཆེན་པོའི་འཇིག་རྟེན་ཐམས་ཅད་དང༌། ལྟོ་འཕྱེ་ཆེན་པོའི་གནས་ཐམས་ཅད་དང༌། མིའི་འཇིག་རྟེན་ཐམས་ཅད་དང༌། མིའི་གནས་ཐམས་ཅད་དང༌།
གྲོང་དང༌། གྲོང་ཁྱེར་དང༌། གྲོང་རྡལ་དང༌། ལྗོངས་དང༌། ཁམས་དང༌། རྒྱལ་པོའི་ཕོ་བྲང་འཁོར་དང༌། འདོད་པའི་ཁམས་སུ་གཏོགས་པའི་སེམས་ཅན་གྱི་རྒྱུད་ཐམས་
ཅད་དུ་ཆོས་ནི་སྟོན་ཏོ། །ཆོས་མ་ཡིན་པ་ནི་བཟློག་གོ །རྩོད་པ་ནི་ཞི་བར་བྱེད་དོ། །འཐབ་པ་ནི་རྣམ་པར་བཟློག་གོ །འཁྲུག་པ་ནི་ཉེ་བར་ཞི་བར་བྱེད་དོ། །གཡུལ་དུ་ལྷགས་པ་
ནི་རྣམ་པར་བཟློག་གོ །ཤགས་འགྱེད་པ་ནི་ཞི་བར་བྱེད་དོ། །མདུད་པར་འཛིན་པ་ནི་རབ་ཏུ་སེལ་ཏོ། །བཅིངས་པ་ཐམས་ཅད་ནི་ཡོངས་སུ་གཅོད་དོ། །བརྩོན་ར་ཐམས་ཅད་ནི་
མངོན་པར་འདྲལ་ལོ། །འཇིགས་པ་ནི་རྣམ་པར་བཟློག་གོ །མི་དགེ་བའི་ལས་ཀྱི་འདུ་བྱེད་ནི་རྒྱུན་གཅོད་དོ། །སྲོག་གཅོད་པ་ལས་ནི་སེམས་ཅན་རྣམ་པར་བཟློག་གོ །མ་བྱིན་
པར་ལེན་པ་དང༌། འདོད་པས་ལོག་པར་གཡེམ་པ་དང༌། བརྫུན་དུ་སྨྲ་བ་དང༌། ཕྲ་མ་དང༌། ཞེ་གཅོད་པ་དང༌། ཚིག་ཀྱལ་པ་དང༌། ཆགས་སེམས་དང༌། གནོད་སེམས་

45-1-277b

དང་༑ ལོག་པར་ལྟ་བ་ལས་ནི་སེམས་ཅན་རྣམ་པར་བཟློག་གོ །མི་བྱ་བ་ཐམས་ཅད་ནི་བྱེད་དུ་མི་འཇུག་གོ །དགེ་བའི་ཆོས་བྱ་བ་ཐམས་ཅད་ནི་བྱེད་དུ་འཇུག་གོ །སེམས་ཅན་
ཐམས་ཅད་ནི་བཟོ་ཐམས་ཅད་ལ་སློབ་ཏུ་འཛུད་དེ། འཇིག་རྟེན་རྣམས་རབ་ཏུ་དགའ་བར་བྱ་བ་དང༌། སེམས་ཅན་ཡོངས་སུ་སྨིན་པར་བྱ་བ་དང༌། ཞགས་པ་འཐུབ་པ་ཐམས་ཅད་ལ་
གོང་མའི་ཡེ་ཤེས་ཁྱད་པར་དུ་འཕགས་པ་བརྗོད་པའི་ཕྱིར་རྗེས་སུ་འབྲང་བར་བྱ་བ་དང༌། ལྟ་བའི་རྣམ་པ་ཐམས་ཅད་རྣམ་པར་བཟློག་པ་དང༌། སངས་རྒྱས་ཀྱི་ཆོས་ཐམས་ཅད་
བརྗོད་ཅིང་བསྟན་པའི་ཕྱིར། འཇིག་རྟེན་ལ་ཕན་པར་འགྱུར་བའི་གཙུག་ལག་ཐམས་ཅད་ཀྱང་སྟོན་ཏོ། །རྣམ་པར་འགོད་དོ། །རབ་ཏུ་གསལ་བར་བྱེད་དོ། །བརྗོད་དོ། །དེ་བཞིན་
དུ་ཚངས་པའི་འཇིག་རྟེན་གྱི་བར་དུ་གཟུགས་ཀྱི་ཁམས་ཀྱི་ལྷ་ཐམས་ཅད་ཟིལ་གྱིས་མནན་ཏེ་ཆོས་སྟོན་ཏོ། །སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིར་ཇི་ལྟ་བ་དེ་བཞིན་
དུ་ཕྱོགས་བཅུར་ཡང་འཇིག་རྟེན་གྱི་ཁམས་སངས་རྒྱས་ཀྱི་ཞིང་བྱེ་བ་ཁྲག་ཁྲིག་བརྒྱ་སྟོང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་དག་ཏུ་ཆོས་སྟོན་ཏེ།
སངས་རྒྱས་ཀྱི་ཆོས་ཀྱང་སྟོན་ཏོ། །བྱང་ཆུབ་སེམས་དཔའི་ཆོས་དང༌། ཉན་ཐོས་ཀྱི་ཆོས་དང༌། རང་སངས་རྒྱས་ཀྱི་ཆོས་ཀྱང་སྟོན་ཏོ། །སེམས་ཅན་དམྱལ་བ་ཡང་སྟོན་ཏོ། །སེམས་

45-1-278a

ཅན་དམྱལ་བར་འགྲོ་བའི་ལམ་དང༌། སེམས་ཅན་དམྱལ་བའི་སེམས་ཅན་གྱི་མི་བདེ་བའང་སྟོན་ཏོ། །བྱོལ་སོང་གི་སྐྱེ་གནས་ཀྱང་སྟོན་ཏོ། །བྱོལ་སོང་གི་སྐྱེ་
གནས་ཀྱི་ལམ་གྱི་རྒྱུད་ཐ་དད་པ་དང༌། བྱོལ་སོང་གི་སྐྱེ་གནས་ཀྱི་ལམ་དུ་འགྲོ་བའི་ལམ་དང༌། བྱོལ་སོང་གི་སྐྱེ་གནས་སུ་སྐྱེས་པའི་སྡུག་བསྔལ་ཡང་སྟོན་ཏོ། །གཤིན་རྗེའི་འཇིག་རྟེན་
ཡང་སྟོན་ཏོ། །གཤིན་རྗེའི་འཇིག་རྟེན་དུ་འགྲོ་བའི་ལམ་དང༌། གཤིན་རྗེའི་འཇིག་རྟེན་གྱི་སྡུག་བསྔལ་ཡང་སྟོན་ཏོ། །མཐོ་རིས་ཀྱི་འཇིག་རྟེན་ཡང་སྟོན་ཏོ། །མཐོ་རིས་ཀྱི་འཇིག་རྟེན་དུ་འགྲོ་བའི་ལམ་དང་
མཐོ་རིས་ཀྱི་འཇིག་རྟེན་གྱི་དགའ་བ་སྤྱོད་པ་དང༌། ལོངས་སྤྱོད་ཀྱང་སྟོན་ཏོ། །མིའི་འཇིག་རྟེན་ཡང་སྟོན་ཏོ། །མིའི་འཇིག་རྟེན་གྱི་ལམ་ཀྱི་རྒྱུད་དུ་འགྲོ་བའི་ལམ་དང༌། མིའི་འཇིག་རྟེན་གྱི་བདེ་བ་
དང་༑ སྡུག་བསྔལ་ཉམས་སུ་མྱོང་བ་སྣ་ཚོགས་ཀྱང་སྟོན་ཏོ། དེ་ལྟར་རིགས་ཀྱི་བུ། ཁོ་བོ་ནི་འཇིག་རྟེན་གྱི་ཆོས་ཀྱང་སྟོན་ཏོ། །འཇིག་རྟེན་ཀུན་འབྱུང་བ་དང༌། འཇིག་རྟེན་ནུབ་པར་
འགྱུར་བ་དང༌། འཇིག་རྟེན་གྱི་ཁ་ན་མ་ཐོ་བ་དང༌། འཇིག་རྟེན་ནས་འབྱུང་བ་ཡང་སྟོན་ཏོ། །དེ་ཡང་འདི་ལྟར་བྱང་ཆུབ་སེམས་དཔའི་ལམ་ཡང་དག་པར་བསྟན་པ་དང༌། འཁོར་
བའི་སྐྱོན་རྣམ་པར་བཟློག་པ་དང༌། ཐམས་ཅད་མཁྱེན་པ་ཉིད་ཀྱི་ཡོན་ཏན་ཡང་དག་པར་བརྗོད་པ་དང༌། སྲིད་པའི་ལམ་གྱི་རྒྱུད་དུ་མགོ་འཁོར་བ་དང༌། སྡུག་བསྔལ་དུ་གྱུར་པ་

45-1-278b

ཡང་དག་པར་བསྟན་པ་དང༌། སྒྲིབ་པ་མེད་པའི་ཆོས་ཉིད་བརྗོད་པ་དང༌། འཇིག་རྟེན་རྒྱུ་བའི་བྱ་བ་ཡོངས་སུ་བསྟན་པ་དང༌། འཇིག་རྟེན་འབྱུང་བ་དང༌། ལྡོག་པའི་བདེ་བ་དང༌། སྡུག་བསྔལ་ཐམས་ཅད་
སྨོས་པ་དང༌། འགྲོ་བ་ཐམས་ཅད་གནས་ཀྱི་མིང་དུ་བྱ་བ་རྣམ་པར་བསྒོམ་པ་དང༌། དེ་བཞིན་གཤེགས་པའི་ཆོས་གནས་པ་མེད་པ་མངོན་པར་བསྟན་པ་དང༌། ལས་དང་ཉོན་མོངས་པའི་འཁོར་
ལོ་ཐམས་ཅད་རྣམ་པར་བཟློག་པ་དང༌། དེ་བཞིན་གཤེགས་པའི་ཆོས་ཀྱི་འཁོར་ལོ་འཁོར་བ་ཤིན་ཏུ་བརྗོད་པའི་ཕྱིར་ཆོས་སྟོན་ཏོ། །རིགས་ཀྱི་བུ། ཁོ་བོ་ནི་བྱང་ཆུབ་སེམས་དཔའི་སྤྱོད་པ་
རྣམ་པར་དག་པའི་སྒོ་ཐམས་ཅད་དུ་འགྲོ་བ། དངོས་པོ་མེད་པ་ལ་གནས་པས་མངོན་པར་འདུ་བྱ་བ་མེད་པའི་རྫུ་འཕྲུལ་གྱི་མཐུས་བརྒྱན་པ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་
དཔའ་ཐམས་ཅད་མངོན་པར་ཤེས་པ། ཞིང་གི་དབྱིངས་ཐམས་ཅད་དུ་སྒྱུ་མ་ལྟ་བུའི་ཡེ་ཤེས་ཀྱི་ལུས་ཀྱིས་རྒྱས་པར་འགེངས་པ། ཀུན་དུ་ལྟ་བའི་ཡེ་ཤེས་ཀྱིས་རབ་ཏུ་ཐོབ་པ་།ཚིག་གི་ལམ་
དང༌། སྒྲ་ཐམས་ཅད་རྣམ་པར་དམིགས་པ་ལ་ཤིན་ཏུ་གཞོལ་བའི་རྣ་བ་དང་ལྡན་པ། དུས་གསུམ་རྒྱས་པར་འགེངས་པའི་ཆོས་ཀྱི་སྒོ་སྣང་བ་ལ་དབང་རབ་ཏུ་ཐོབ་པ། ཆོས་ཐམས་ཅད་ལ་
ཡང་དག་པར་གཞོལ་བའི་ཡེ་ཤེས་ལ་དབང་བསྒྱུར་བའི་སྐྱེས་བུ་དཔའ་བོ་སེམས་ཅན་ཚད་མེད་བསམ་གྱིས་མི་ཁྱབ་པའི་བསམ་པ་ཇི་ལྟ་བ་བཞིན་དུ་རྣམ་པར་དམིགས་པར་བྱ་བ་ལམ་

45-1-279a

འདྲེས་པའི་དབྱངས་ཀྱི་དཀྱིལ་འཁོར་དང་ལྡན་པའི་ལྕེ་ཡངས་ཤིང་སྲབ་ལ་ཡིད་དུ་འོང་བ་དང་ལྡན་པ། བསམ་པ་ཐ་དད་པའི་སེམས་ཅན་རྒྱ་མཚོའི་
ཡིད་དུ་འོང་བའི་ཁ་དོག་དང་དབྱིབས་སུ་ལྡན་པའི་བྱང་ཆུབ་སེམས་དཔའ་ཐམས་ཅད་དང་མཉམ་པའི་ལུས་སྒྱུ་མ་ལྟ་བུ་དང་ལྡན་པ། དེ་བཞིན་གཤེགས་པ་ཐམས་ཅད་དང་མི་གཉིས་
པའི་སྤྱོད་ལམ་གྱི་བསམ་གྱིས་མི་ཁྱབ་པའི་ལུས་ལ་གཞོལ་བ། དུས་གསུམ་ཐམས་ཅད་དུ་རྗེས་སུ་འབྲང་བའི་ཡེ་ཤེས་ཀྱི་ལུས་དང་ལྡན་པ། ནམ་མཁའི་དབྱིངས་ལྟར་ཚད་
མེད་པའི་སྤྱོད་ཡུལ་དཔག་ཏུ་མེད་པའི་ཡུལ་དང་ལྡན་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ཀྱི་ཡུལ་
ཤུ་མ་ཕྱི་མའི་མཐའ་ན་གྲོང་ཁྱེར་ཀ་ལིངྐའི་ནགས་ཚལ་ཞེས་བྱ་བ་ཡོད་དེ། དེ་ན་དགེ་སློང་མ་སེང་གེ་རྣམ་པར་བསྒྱིངས་པ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་
དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། ཚོང་དཔོན་རྒྱལ་བ་དམ་པའི་རྐང་
པ་གཉིས་ལ་སྤྱི་བོས་ཕྱག་འཚལ་ཏེ། ཚོང་དཔོན་རྒྱལ་བ་དམ་པ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། ཚོང་དཔོན་རྒྱལ་བ་དམ་

45-1-279b

པའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་མཐར་གྱིས་ཡུལ་ཤུ་མ་ཕྱི་མའི་མཐའི་གྲོང་ཁྱེར་ཀ་ལིངྐའི་ནགས་ཚལ་གང་ན་བ་དེར་སོང་སྟེ་ཕྱིན་ནས། དགེ་སློང་མ་སེང་གེ་རྣམ་པར་
བསྒྱིངས་པ་ཡོངས་སུ་ཚོལ་ཞིང་སེམས་ཅན་ཀུན་ལ་རྨེད་པའི་ཚེ། གང་ནས་གང་དུ་སོང་བ་དེ་དང་དེར། རོགས་པ་བརྒྱ་ཕྲག་དུ་མ་དང༌། བུ་མོ་བརྒྱ་ཕྲག་དུ་མ་ཞིག་སྲང་དང༌། ལམ་གྱི་བཞི་མདོ་
དང་༑ ལམ་གྱི་སུམ་མདོ་དག་ནས་ཚོགས་ཏེ་རྗེས་སུ་འབྲང་ངོ༌། །སྐྱེས་པ་བརྒྱ་ཕྲག་དུ་མ་དང༌། བུད་མེད་བརྒྱ་ཕྲག་དུ་མ་ཞིག་གིས་ཀྱང༌། རིགས་ཀྱི་བུ། འདེ་རེ། དགེ་སློང་མ་སེང་གེ་རྣམ་
པར་བསྒྱིངས་པ་ནི། གྲོང་ཁྱེར་ཀ་ལིངྐའི་ནགས་ཚལ་འདི་ཉིད་ཀྱི་བཟའ་ཤིང་གི་ར་བ་ཆེན་པོ་རྒྱལ་བའི་འོད་ཀྱིས་བྱིན་པ་ཉི་མའི་མདོག་ན། སེམས་ཅན་ཚད་མེད་པའི་དོན་དུ་ཆོས་སྟོན་ཅིང་
འདུག་གོ་ཞེས་བསྟན་ཏོ། །དེ་ནས་ཚོང་དཔོན་གྱི་བུ་ནོར་བཟང༌། བཟའ་ཤིང་གི་ར་བ་ཉི་མའི་མདོག་དེར་ཕྱིན་ནས་ཀུན་ཏུ་བཙལ་ཏེ་བལྟས་ན། བཟའ་ཤིང་གི་ར་བ་དེ་ན། ཤིང་ཟླ་བ་ཤར་བ་
ཞེས་བྱ་བ། ཁང་པ་བརྩེགས་པའི་དབྱིབས་ལྟར་འདུག་པ། འོད་སྣ་ཚོགས་ཀྱི་ཁ་དོག་ཅན། འོད་ཀྱི་མདོག་དང་ལྡན་པ། འཁོར་ཀུན་དུ་དཔག་ཚད་ཀྱི་ཁྱོན་ཙམ་དུ་འོད་ཀྱིས་རྒྱས་པར་འགེངས་
པ་མང་པོ་དང༌། ལོ་མའི་ཤིང་ཡོངས་སུ་འགེབས་པ་ཞེས་བྱ་བ། གདུགས་ཀྱི་རྣམ་པ་དང༌། དབྱིབས་སུ་འདུག་པའི་འདབ་མས་ཀུན་ནས་ཁེབས་པ། བཻ་ཌཱུཪྱ་སྔོན་པོའི་ཁ་དོག་ལྟར་

45-1-280a

འདུག་པའི་སྤྲིན་གྱི་མདོག་དང་ལྡན་པ་མང་པོ་དང༌། མེ་ཏོག་གི་ཤིང་མེ་ཏོག་གི་མཛོད་ཅེས་བྱ་བ། རིའི་རྒྱལ་པོ་ཁ་བ་ཅན་ལྟར་མདངས་དགའ་བའི་
དབྱིབས་སྣ་ཚོགས་དང་ལྡན་པ། ཁ་དོག་སྣ་ཚོགས་ཀྱི་མེ་ཏོག་མི་ཟད་པའི་ཆར་རབ་ཏུ་འབེབས་པ། སུམ་ཅུ་རྩ་གསུམ་གྱི་ལྷའི་ཕོ་བྲང་གི་རྒྱན་གྱིས་ཀུན་ནས་འདུ་བ་དང༌། སུས་ཀྱང་
མི་ཤིགས་པ་ལྟ་བུ་མང་པོ་དང༌། ཤིང་ཏོག་གི་ཤིང་རྟག་ཏུ་སྨིན་པའི་རོ་དཔེ་མེད་པའི་འབྲས་བུའི་ཚོགས་ཞེས་བྱ་བ། གསེར་གྱི་རི་བོའི་ལྷུན་ལྟར་འདུག་པ། རྟག་ཏུ་ཤིང་ཏོག་
ཕུན་སུམ་ཚོགས་པར་གནས་པ་མང་པོ་དང༌། རིན་པོ་ཆེའི་རྒྱལ་པོའི་ཤིང་རྣམ་པར་སྣང་བའི་མཛོད་ཅེས་བྱ་བ། རིན་པོ་ཆེའི་རྒྱལ་པོ་དཔེ་མེད་པའི་དབྱིབས་ལྟར་འདུག་པ། ལྷ་རྫས་
ཀྱི་རིན་པོ་ཆེའི་ཕྲེང་བ་དང༌། སེ་མོ་དོ་དང༌། རྒྱན་རིན་པོ་ཆེ་ཡིད་བཞིན་གྱི་རྒྱལ་པོའི་མཛོད་ནས་བྱུང་བ་ལྟར་ཕུན་སུམ་ཚོགས་པ་དང་ལྡན་པ། རིན་པོ་ཆེ་ཁ་དོག་གྲངས་མེད་པའི་
འབྱུང་གནས་སུ་གྱུར་པ་མང་པོ་དང༌། གོས་ཀྱི་ཤིང་དགའ་བར་བྱེད་པ་ཞེས་བྱ་བ། ལྷ་རྫས་ཀྱི་གོས་རིན་པོ་ཆེ་ཁ་དོག་སྣ་ཚོགས་ཀྱི་ཚོགས་རབ་ཏུ་འགྱེད་ཅིང་འཕྱང་བས་ཤིན་ཏུ་
བརྒྱན་པ་མང་པོ་དང༌། རོལ་མོའི་ཤིང་དགའ་བ་བསྐྱེད་པ་ཞེས་བྱ་བ། ལྷ་རྫས་ལས་ཀྱང་ལྷག་པའི་རོལ་མོ་ཡིད་དུ་འོང་བའི་སྒྲ་སྙན་པ་འབྱིན་པ་མང་པོ་དང༌། སྤོས་ཀྱི་ཤིང་

45-1-280b

ཀུན་ཏུ་ཞིམ་པས་བརྒྱན་པ་ཞེས་བྱ་བ། ཕྱོགས་ཐམས་ཅད་དུ་ཐོགས་པ་མེད་པར་རྣམ་པ་ཐམས་ཅད་དུ་ཡིད་དུ་འོང་བའི་སྤོས་ཀྱི་ངད་འབྱུང་བ་མང་པོ་དག་ཀྱང་ཡོད་པར་མཐོང༌། མཚེའུ་དང༌།
ལུ་མ་དང༌། ལྟེང་ཀ་དང༌། རྫིང་བུ་རིན་པོ་ཆེ་བདུན་གྱི་ཕ་གུས་མཐའ་བརྩིགས་པ། ཕྱོགས་བཞི་ནས་རིན་པོ་ཆེའི་ཐེམ་སྐས་བཙུགས་པ། རིན་པོ་ཆེ་སྣ་ཚོགས་ཀྱི་ཁྲི་འཕང་དུས་དང་
མཐུན་པའི་ཙན་དན་གྱི་དྲི་ཞིམ་པོས་བསྐུས་པས་ཀུན་ནས་བསྐོར་བ། གཞི་རིན་པོ་ཆེའི་རྒྱལ་པོ་བཻ་ཌཱུཪྱ་སྔོན་པོ་ལས་ལེགས་པར་བླངས་པ། འཛམ་བུ་ཆུ་ཀླུང་གི་གསེར་གྱི་བྱེ་མ་
བདལ་བ། ཡན་ལག་བརྒྱད་དང་ལྡན་པའི་ཆུ་ལྷ་རྫས་ཀྱི་དྲི་ཡིད་དུ་འོང་བ་ཅན་གྱིས་ཡོངས་སུ་གང་བ། རིན་པོ་ཆེའི་པདྨོ་དང༌། ཨུཏྤ་ལ་དང༌། ཀུ་མུད་དང༌། མེ་ཏོག་པུན་ད་རི་ཀ་ཁ་
དོག་སྣ་ཚོགས་ལྷ་རྫས་ཀྱི་བསུང་དང་ལྡན་པས་ཆུ་ཀུན་ནས་ཡོག་པ། བྱ་བྲན་སྣ་ཚོགས་ཀྱི་ཁྱུ་ལྷ་རྫས་ལས་ཀྱང་འདས་པའི་གཟུགས་ཡིད་དུ་འོང་བ་དང་ལྡན་པ་།སྒྲ་སྙན་པ་འབྱིན་
ཅིང་བརྗོད་པས་གང་བ། ལྷ་རྫས་ཀྱི་རིན་པོ་ཆེ་སྣ་ཚོགས་ཀྱི་ཤིང་གི་ཕྲེང་བ་ལེགས་པར་བཀྱེ་བས་ཡོངས་སུ་བསྐོར་ཅིང་བརྒྱན་པ་དང་ལྡན་པ། ཤིང་སྣ་ཚོགས་དེ་དག་གི་དྲུང་ཐམས་
ཅད་དུའང༌། རིན་པོ་ཆེའི་སེང་གེའི་ཁྲི་སྣ་ཚོགས་ཡིད་དུ་འོང་བའི་གཟུགས་དང་ལྡན་པ། རིན་པོ་ཆེ་སྣ་ཚོགས་ཀྱི་རྒྱན་བསམ་གྱིས་མི་ཁྱབ་པ་དུ་མས་བརྒྱན་པ། ལྷ་རྫས་ཀྱི་སྟན་རིན་པོ་

45-1-281a

ཆེ་སྣ་ཚོགས་འབྲེལ་བར་བཏིང་བ། ལྷ་རྫས་ཀྱི་སྤོས་དང༌། བདུག་སྤོས་ཀྱི་རྣམ་པ་ཐམས་ཅད་ཀྱིས་བདུགས་པ། ལྷ་རྫས་ལས་ཀྱང་འདས་པའི་དར་རིན་པོ་ཆེ་
མངོན་པར་དཔྱངས་པ། རིན་པོ་ཆེ་སྣ་ཚོགས་ཀྱི་བླ་རེ་བཀྱེ་བ། རིན་པོ་ཆེ་སྣ་ཚོགས་དང༌། འཛམ་བུ་ཆུ་ཀླུང་གི་གསེར་གྱི་དྲ་བ་སྣ་ཚོགས་ཀུན་ནས་བྲེས་པ། རིན་པོ་ཆེའི་དྲིལ་གྱི་དྲ་བ་ཡིད་
དུ་འོང་ཞིང་སྙན་པའི་སྒྲ་འབྱིན་པ་མང་པོས་བརྒྱན་པ། འཁོར་དུ་ལྷ་རྫས་ཀྱི་རིན་པོ་ཆེའི་སྟན་བརྒྱ་སྟོང་ཕྲག་དུ་མ་བཏིང་ཞིང་བཤམས་པ་མཐོང་ངོ༌། །རིན་པོ་ཆེའི་ཤིང་དྲུང་ལ་ལར་ནི་སེང་
གེའི་ཁྲི་རིན་པོ་ཆེའི་པདྨོ་སྙིང་པོ་ཅན་བཤམས་པ་མཐོང་ངོ༌། །ལ་ལར་ནི་སེང་གེའི་ཁྲི་ནོར་བུ་རིན་པོ་ཆེ་སྤོས་ཀྱི་རྒྱལ་པོའི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །ལ་ལར་ནི་སེང་
གེའི་ཁྲི་རིན་པོ་ཆེའི་རྒྱལ་པོ་ཀླུའི་རྒྱན་གྱི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །ལ་ལར་ནི་སེང་གེའི་ཁྲི་ནོར་བུ་རིན་པོ་ཆེའི་རྒྱལ་པོ་སེང་གེའི་བྱ་ལའི་པདྨོས་སྙིང་པོ་བྱས་པ་བཤམས་
པ་མཐོང་ངོ༌། །ལ་ལར་ནི་སེང་གེའི་ཁྲི་རིན་པོ་ཆེའི་རྒྱལ་པོ་རྣམ་པར་སྣང་བའི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །ལ་ལར་ནི་སེང་གེའི་ཁྲི་རིན་པོ་ཆེའི་རྒྱལ་པོ་ཕྱོགས་རྣམ་པར་
སྣང་བའི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །ལ་ལར་ནི་སེང་གེའི་ཁྲི་རིན་པོ་ཆེའི་རྒྱལ་པོ་དབང་པོའི་རྡོ་རྗེའི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །ལ་ལར་ནི་སེང་གེའི་ཁྲི་

45-1-281b

རིན་པོ་ཆེའི་རྒྱལ་པོ་འགྲོ་བའི་ཡིད་དུ་འོང་བའི་པདྨོས་སྙིང་པོ་བྱས་པ་བཤམས་པ་མཐོང་ངོ༌། །རིན་པོ་ཆེའི་ཤིང་དྲུང་ལ་ལར་ནི་སེང་གེའི་ཁྲི་རིན་པོ་ཆེའི་རྒྱལ་པོ་མདོག་དཀར་པོའི་པདྨོས་སྙིང་པོ་བྱས་
པ་བཤམས་པ་མཐོང་ངོ༌། །བཟའ་ཤིང་གི་ར་བ་དེའི་གཞི་ཐམས་ཅད་ཀྱང་རིན་པོ་ཆེ་སྣ་ཚོགས་ཀྱིས་ཡོངས་སུ་གང་ཞིང༌། རྒྱ་མཚོ་ཆེན་པོ་ལྟར་རིན་པོ་ཆེའི་གླིང་གིས་ཡོངས་སུ་གང་བ་མཐོང་
ངོ༑ ༑བཻ་ཌཱུཪྱ་སྔོན་པོའི་དམ་པས་སྤྲས་ཏེ། རིན་པོ་ཆེ་ཐམས་ཅད་ཀྱིས་བརྒྱན་པའི་སའི་ཕྱོགས་ཀ་ཙ་ལིན་ད་ལྟར་རེག་ན་བདེ་ཞིང་འཇམ་ཡང༌། གོམ་པ་བོར་ཞིང་བཏེག་པའི་ཚེ། མཐོ་དམན་མེད་པ་
རྡོ་རྗེ་རིན་པོ་ཆེའི་མཆོག་གི་པདྨོ་དྲི་ཡིད་དུ་འོང་བར་ཞིམ་ཞིང་རེག་ན་བདེ་བའི་སིལ་མ་ཀུན་ཏུ་བཀྲམ་པ། ངང་ངུར་དང༌། རྨ་བྱ་དང༌། ཁྲུང་ཁྲུང་དང༌། ཀུན་ལ་དང༌། ཀ་ལ་པིངྐ་དང༌། ཀོ་ཀི་ལ་དང༌། ཛི་
བན་ཛི་བ་ཀ་སྒྲ་སྙན་ཅིང་ཡིད་དུ་འོང་བའི་ང་རོ་འབྱིན་པ་མང་པོས་གང་བ། ལྷ་རྫས་ཀྱི་རིན་པོ་ཆེའི་ཙན་དན་གྱི་ཤིང་མང་པོའི་ནགས་ཚལ་ཤིན་ཏུ་ལེགས་པར་འགྲིགས་པས་མཛེས་པར་བརྒྱན་པ།
རིན་པོ་ཆེ་སྣ་ཚོགས་ཀྱི་པདྨོའི་སྤྲིན་གྱི་ཆར་དང༌། རིན་པོ་ཆེའི་མེ་ཏོག་སྣ་ཚོགས་མི་ཟད་པའི་ཆར་རྒྱུན་དུ་འབབ་པ། འབྲེས་པའི་ནགས་ཚལ་ལས་ཀྱང་ཁྱད་པར་དུ་འཕགས་པ། རིན་པོ་ཆེ་སྣ་
ཚོགས་ཀྱི་ཁང་བུ་བརྩེགས་མ་རྒྱན་པར་བཀོད་པའི་ནང་ནས། སྤོས་ཀྱི་རྒྱལ་པོའི་བདུག་སྤོས་རིན་ཐང་མེད་པ་རྟག་ཏུ་འཐུལ་ཞིང་ཞིམ་པ། ལྷའི་འདུན་ས་ཆོས་བཟང་པོའི་རྒྱན་ལས་ཀྱང་

45-1-282a

ལྷག་པས་བརྒྱན་པ། ལྷ་རྫས་ལས་ཀྱང་འདས་པའི་རིན་པོ་ཆེའི་དྲ་བ་སྣ་ཚོགས་ཀྱིས་ཀུན་ཏུ་བྲེས་པ། མུ་ཏིག་རིན་པོ་ཆེའི་མེ་ཏོག་གི་ཕྲེང་བ་དང༌། ལྡ་ལྡི་ཀུན་ནས་བྲེས་
པས་རབ་ཏུ་བརྒྱན་པ། རིན་པོ་ཆེའི་དྲིལ་བུ་རྣམ་པ་སྣ་ཚོགས་སུ་རྣམ་པར་བཀྱེ་བའི་གསེར་གྱི་དྲ་བ་འབར་བས་ཀུན་ནས་དཀྲིགས་པ། རོལ་མོའི་ཤིང་དང༌། རིན་པོ་ཆེའི་ཏ་ལ་ལས་དྲིལ་
བུའི་དྲ་བ་རླུང་གིས་ལེགས་པར་བསྐྱོད་པས་ཡིད་དུ་འོང་བའི་སྒྲ་སྙན་པའི་དབྱངས་འབྱུང་བ་དང་ལྡན་པ། དབང་སྒྱུར་གྱི་ལྷའི་རྒྱལ་པོའི་ལྷ་མོ་དཔེ་ཚུལ་ཤིན་ཏུ་བཟང་བ་རྣམས་ཀྱིས། གླུ་སྙན་
པའི་སྒྲ་རབ་ཏུ་ཡིད་དུ་འོང་བ་བླང་བ། ལྷ་རྫས་ཀྱི་ཡིད་བཞིན་གྱི་གོས་ཁ་དོག་སྣ་ཚོགས་ཀྱི་སྤྲིན་གྱི་ཆར་རབ་ཏུ་འབབ་པས་རྣམ་པར་མཛེས་པ། རྒྱ་མཚོ་ཆེན་པོ་ལྟར་ཁ་དོག་དང༌། མདོག་སྣ་ཚོགས་སུ་
ལྡན་པས་བལྟ་ན་གཏང་མི་བྲ་བ། ཁང་པ་བརྩེགས་པའི་རིན་པོ་ཆེའི་རྒྱན་དང་ལྡན་པ་བརྒྱ་སྟོང་གྲངས་མེད་པས་རབ་ཏུ་བརྒྱན་པ། སུམ་ཅུ་རྩ་གསུམ་གྱི་ལྷའི་ཕོ་བྲང་ལྟར་བལྟ་ན་བཟང་བ།
རིན་པོ་ཆེ་སྣ་ཚོགས་རྣམ་པར་ཕྱེ་བས་རྣམ་པ་ཐམས་ཅད་དུ་བརྒྱན་པའི་གདུགས་ཤིན་ཏུ་ལེགས་པ་རྣམ་པར་བསྒྲེང་ཞིང་བཀྲམ་པས་ཀུན་ནས་བལྟ་ན་མཛེས་པ། དབང་པོ་ཆེན་པོའི་འཇིག་
རྟེན་ལྟར་ཤིན་ཏུ་མཛེས་པའི་དེའུ་སྣ་ཚོགས་ཀྱིས་བརྒྱན་པ། ཡིད་དུ་འོང་བའི་འོད་སྣང་བ་ཆེན་པོ་རྟག་པར་འབྱུང་བ། ཚངས་པ་ཆེན་པོའི་གཞལ་མེད་ཁང་ལྟར་ནོར་བུ་རིན་པོ་ཆེའི་རྒྱལ་པོ་

45-1-282b

འགྲོ་བའི་ཡིད་དུ་འོང་བའི་འོད་ཀྱིས་འབར་བ་སྟེ། བཟའ་ཤིང་གི་ར་བ་ཆེན་པོ་ཉི་མའི་མདོག་ཅེས་བྱ་བ་དེ། དགེ་སློང་མ་སེང་གེ་རྣམ་པར་བསྒྱིངས་པའི་རྫུ་འཕྲུལ་གྱི་མཐུ་སྟོབས་དང༌། བྱིན་གྱི་རླབས་ཆེ་
ཞིང་བསམ་གྱིས་མི་ཁྱབ་པས། འཇིག་རྟེན་གྱི་ཁམས་གྲངས་མེད་པའི་གནས་སུ་གྱུར་པའི་ནམ་མཁའི་དབྱིངས་ལྟར་ཡངས་ཤིང་ཚད་མེད་དེ། རྒྱ་ཆེན་པོ་དང་ལྡན་པར་མཐོང་ངོ༌། །དེ་ནས་ཚོང་
དཔོན་གྱི་བུ་ནོར་བཟང་གིས། དེ་ལྟར་ཡོན་ཏན་ཚད་མེད་པ་བསམ་གྱིས་མི་ཁྱབ་པ་ཚོགས་པའི་བཟའ་ཤིང་གི་ར་བའི་རྒྱན་བྱང་ཆུབ་སེམས་དཔའི་ལས་ཀྱི་རྣམ་པར་སྨིན་པས་ཡོངས་སུ་གྲུབ་པ། འཇིག་
རྟེན་ལས་འདས་པའི་དགེ་བའི་རྩ་བ་རྒྱ་ཆེན་པོ་ལས་སྐྱེས་པ། སངས་རྒྱས་ལ་མཆོད་ཅིང༌། རིམ་གྲོར་བྱས་པའི་རྒྱུ་མཐུན་པ་བསམ་གྱིས་མི་ཁྱབ་པ་ལས་བྱུང་བ། འཇིག་རྟེན་གྱི་ཁམས་ཐམས་ཅད་
ན་ཡོད་པའི་དགེ་བའི་རྩ་བ་མ་ལུས་པས་མི་འཕྲོགས་པ། ཆོས་ཀྱི་རང་བཞིན་སྒྱུ་མའི་རྣམ་པ་ལྟ་བུས་གྲུབ་པ། དགེ་བའི་བསོད་ནམས་དྲི་མ་མེད་པ་རྒྱ་ཆེན་པོས་གྲུབ་ཅིང་བྱུང་བ། དགེ་སློང་མ་སེང་གེ་རྣམ་པར་
བསྒྱིངས་པའི་སྔོན་གྱི་སྤྱོད་པ་བཟང་པོ་ལེགས་པར་བྱས་པ་དང༌། རྒྱུ་མཐུན་པའི་སྟོབས་དང་ཤུགས་ཀྱིས་བྱུང་བ། ཉན་ཐོས་དང༌། རང་སངས་རྒྱས་ཐམས་ཅད་དང་ཐུན་མོང་མ་ཡིན་པ། མུ་སྟེགས་ཅན་
དང་༑ ཕས་ཀྱི་རྒོལ་བ་ཐམས་ཅད་ཀྱིས་མི་འཕྲོགས་པ། བདུད་ཀྱི་ལམ་ཡོངས་སུ་རྒྱུ་བ་ཐམས་ཅད་ཀྱིས་མི་ཚུགས་པ། བྱིས་པ་སོ་སོའི་སྐྱེ་བོ་ཐམས་ཅད་ཀྱིས་བལྟར་མེད་པར་མཐོང་སྟེ་

45-1-283a

ཤིང་སྣ་ཚོགས་དེ་དག་གི་དྲུང་གི་སེང་གེའི་ཁྲི་ཆེན་པོ་དེ་དག་ལའང༌། དགེ་སློང་མ་སེང་གེ་རྣམ་པར་བསྒྱིངས་པ་ལུས་ཤིན་ཏུ་མཛེས་པ། སྤྱོད་ལམ་ཞི་བ། དབང་པོ་
ཞི་བ༑ ཡིད་ཞི་བ། ཤིན་ཏུ་དབེན་པ། དབང་པོ་ཐུལ་བ། གླང་པོ་ལྟར་ཤིན་ཏུ་དུལ་བ། མཚོ་ལྟར་དྭངས་ཤིང་གསལ་ལ་རྙོག་པ་མེད་པའི་སེམས་དང་ལྡན་པ། རིན་པོ་ཆེའི་རྒྱལ་པོ་ཡིད་
བཞིན་གྱི་ནོར་བུ་ལྟར་འདོད་པ་ཐམས་ཅད་སྒྲུབ་པ། པདྨོ་ལ་ཆུས་མི་ཆགས་པ་ལྟར་འཇིག་རྟེན་གྱི་ཆོས་ཀྱིས་མ་གོས་པ། སེང་གེ་ལྟར་འཇིགས་པ་དང༌། སྐྱི་གཡའི་བ་མེད་པ། མི་འཇིགས་
པ་རྣམ་པར་དག་པས་རིའི་དབང་པོ་ཆེན་པོ་ལྟར་མི་སྒུལ་བ། ཚུལ་ཁྲིམས་རྣམ་པར་དག་པས་ཡིད་དུ་འོང་བའི་སྤོས་ཀྱི་རྒྱལ་པོ་ལྟར་འགྲོ་བའི་སེམས་ཚིམ་པར་བྱེད་པ། ཁ་བའི་ཙན་
དན་ལྟར་ཉོན་མོངས་པའི་གདུང་བ་རབ་ཏུ་ཞི་བར་བྱེད་པ། སྨན་གྱི་རྒྱལ་པོ་བལྟ་ན་བཟང་བ་ལྟར་འགྲོ་བ་ཐམས་ཅད་ཀྱི་སྡུག་བསྔལ་རྣམ་པར་ཞི་བར་བྱེད་པ། ཆུའི་ལྷའི་ཞགས་པ་
ལྟར་བལྟ་ན་དོན་ཡོད་པ། དེ་བཞིན་གཤེགས་པའི་འོད་ལྟར་ལུས་དང་སེམས་ཀྱི་བག་ཡངས་བདེ་བ་བསྐྱེད་པ། ཚངས་པ་ཆེན་པོ་ལྟར་འདོད་ཆགས་དང༌། ཞེ་སྡང་དང༌། གཏི་མུག་གི་
ཀུན་ནས་ལྡང་བ་དང་བྲལ་བ། རིན་པོ་ཆེའི་རྒྱལ་པོ་ནོར་བུ་ཆུ་འདང་ལྟར་ཉོན་མོངས་པས་རྙོག་པ་ཅན་དུ་གྱུར་པའི་སེམས་ཅན་གྱི་སེམས་རབ་ཏུ་དྭངས་པར་བྱེད་པ། ཞིང་གཤིན་པ་ལྟར་དགེ་

45-1-283b

བའི་རྩ་བ་རྣམ་པར་འཕེལ་བར་བྱེད་པ་འདུག་པར་མཐོང་ངོ༌། །འཁོར་གྱི་སྟན་དེ་དག་ལའང་འཁོར་སྣ་ཚོགས་འཁོད་པར་མཐོང་སྟེ། འཁོར་གྱི་སྟན་ལ་ལ་ལ་ནི་ལྷའི་བུ་དབང་པོ་ཆེན་པོ་ལ་སོགས་པ་
གཙང་མའི་གནས་ཀྱི་རིས་སུ་གཏོགས་པའི་ལྷའི་བུ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཆོས་ཀྱི་སྒོ་རྣམ་པར་ཐར་པ་མི་ཟད་པ་ཡང་དག་པར་འབྱེད་པ་ཞེས་བྱ་བ་
ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ཚངས་པ་ཡིད་དུ་འོང་བ་ལ་སོགས་པ་ཚངས་པའི་རིས་སུ་གཏོགས་པའི་ལྷའི་བུ་རྣམས་འཁོད་ཅིང༌། དགེ་སློང་མ་སེང་གེ་རྣམ་
པར་བསྒྱིངས་པས། དབྱངས་ཀྱི་དཀྱིལ་འཁོར་རྣམ་པར་དག་པ་གཞི་ཀུན་ནས་འབྱེད་པ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷའི་རྒྱལ་པོ་དབང་སྒྱུར་ལ་
སོགས་པ་གཞན་འཕྲུལ་དབང་བྱེད་ཀྱི་ལྷའི་བུ། ལྷའི་བུ་མོའི་འཁོར་དང་བཅས་པ་དག་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཆོས་ཀྱི་སྒོ་བྱང་ཆུབ་སེམས་དཔའི་བསམ་
པ་རྣམ་པར་དག་པའི་དབང་གིས་རྣམ་པར་བརྒྱན་པ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷའི་རྒྱལ་པོ་རབ་འཕྲུལ་དགའ་ལ་སོགས་པ་འཕྲུལ་དགའི་
ལྷའི་བུ། ལྷའི་བུ་མོའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཆོས་ཀྱི་སྒོ་ཆོས་ཐམས་ཅད་དགེ་བས་རྣམ་པར་བརྒྱན་པ་ཞེས་བྱ་བ་ཡང་དག་

45-1-284a

པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷའི་རྒྱལ་པོ་རབ་དགའ་ལྡན་ལ་སོགས་པ་དགའ་ལྡན་གྱི་རིས་སུ་གཏོགས་པའི་ལྷའི་བུ། ལྷའི་བུ་མོའི་འཁོར་དང་
བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་རང་གི་སེམས་ཀྱི་མཛོད་ཀྱི་ཀློང་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷའི་
རྒྱལ་པོ་རབ་མཚེ་མ་ལ་སོགས་པ་ལྷའི་བུ། ལྷའི་བུ་མོའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་རྒྱན་མཐའ་ཡས་པ་ཞེས་བྱ་བ་ཡང་དག་པར་
བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷའི་རྒྱལ་པོ་བརྒྱ་བྱིན་ལ་སོགས་པ་སུམ་ཅུ་རྩ་གསུམ་གྱི་རིས་སུ་གཏོགས་པའི་ལྷའི་བུ། ལྷའི་བུ་མོའི་འཁོར་དང་བཅས་པ་རྣམས་འཁོད་ཅིང༌། དགེ་
སློང་མ་སེངྒེ་རྣམ་པར་བསྒྱིངས་བས། ཆོས་ཀྱི་སྒོ་སྐྱོ་བའི་སྒོ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ཀླུའི་རྒྱལ་པོ་གངས་ཆེན་མཚོ་ལ་སོགས་པ་ཀླུའི་རྒྱལ་པོ་འོད་
བརྒྱ་པ་དང༌། དགའ་བོ་དང༌། བསྙེན་དགའ་བོ་དང༌། ཡིད་དུ་འོང་བ་དང༌། ཤུགས་ལྡན་དང༌། མ་དྲོས་པ་ལ་སོགས་པ་ཀླུའི་བུ་མོའི་འཁོར་དང་བཅས་པ། ཀླུའི་བྱིས་པའི་འཁོར་དང་བཅས་པ་རྣམས་
འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་སངས་རྒྱས་ཀྱི་རྫུ་འཕྲུལ་དང་ཡུལ་གྱི་འོད་ཀྱི་རྒྱན་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་

45-1-284b

རྒྱལ་པོ་ཆེན་པོ་ངལ་བསོ་པོ་ལ་སོགས་པ་གནོད་སྦྱིན་གྱི་དབང་པོ། གནོད་སྦྱིན་གྱི་བུ་མོ་དང༌། གནོད་སྦྱིན་གྱི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས།
ཆོས་ཀྱི་སྒོ་འགྲོ་བ་ཐམས་ཅད་ཡོངས་སུ་སྐྱོབ་པའི་མཛོད་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་དྲི་ཟའི་རྒྱལ་པོ་གནས་སྲུང་པོ་ལ་སོགས་པ་དྲི་ཟ་མང་པོ་དྲི་ཟའི་བུ་
མོ་དང་༑ དྲི་ཟའི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་དགའ་བ་མི་ཟད་པའི་ཆར་རབ་ཏུ་འབབ་པ་ཞེས་བྱ་བ་ཡང་དག་པར་
བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྷ་མ་ཡིན་གྱི་དབང་པོ་སྒྲ་གཅན་ན་ལ་སོགས་པ་ལྷ་མ་ཡིན་གྱི་བུ་མོ་དང༌། ལྷ་མ་ཡིན་གྱི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་
མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་ཆོས་ཀྱི་དབྱིངས་ཤེས་པའི་ཚུལ་གྱི་ཤུགས་ཀྱིས་བརྒྱན་པ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ནམ་མཁའ་
ལྡིང་གི་དབང་པོ་ཤུགས་འཛིན་ཆེན་པོ་ལ་སོགས་པ་ནམ་མཁའ་ལྡིང་གི་དབང་པོ། ནམ་མཁའ་ལྡིང་གི་བུ་མོ་དང༌། ནམ་མཁའ་ལྡིང་གི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་
མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་སྲིད་པའི་རྒྱ་མཚོས་འཇིགས་པའི་ཡུལ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་མི་འམ་ཅིའི་རྒྱལ་པོ་སྡོང་པོ་ལ་

45-1-285a

སོགས་པ་མི་འམ་ཅིའི་དབང་པོ། མི་འམ་ཅིའི་བུ་མོ་དང༌། མི་འམ་ཅིའི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་
པས༑ ཆོས་ཀྱི་སྒོ་སངས་རྒྱས་ཀྱི་སྤྱོད་པ་སྣང་བ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་ལྟོ་འཕྱེ་ཆེན་པོའི་དབང་པོ་ཁྲོ་གཉེར་གདོང་ལ་སོགས་པ་ལྟོ་འཕྱེ་
ཆེན་པོའི་བུ་མོ་དང༌། ལྟོ་འཕྱེ་ཆེན་པོའི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་སངས་རྒྱས་ལ་དགའ་བ་སྐྱེ་ཞེས་བྱ་བ་
ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་བརྒྱ་སྟོང་མང་པོ་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་
ཀྱི་སྒོ་ཁྱད་པར་དུ་འགྲོ་བ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་སྲིན་པོའི་དབང་པོ་རྟག་ཏུ་མདངས་འཕྲོག་སྡོང་པོའི་རྒྱལ་པོ་ལ་སོགས་པ་སྲིན་པོའི་
དབང་པོ། སྲིན་པོའི་བུ་མོ་དང༌། སྤྲིན་པོའི་བྱིས་པའི་འཁོར་དང་བཅས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་སྙིང་རྗེ་འབྱུང་བ་ཞེས་བྱ་བ་ཡང་དག་
པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་སེམས་ཅན་ཉན་ཐོས་ཀྱི་ཐེག་པ་ལ་མོས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཆོས་ཀྱི་སྒོ་ཡེ་ཤེས་ཁྱད་

45-1-285b

པར་དུ་འཕགས་པའི་མཐུ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་སེམས་ཅན་རང་སངས་རྒྱས་ཀྱི་ཐེག་པ་ལ་མོས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་
པར་བསྒྱིངས་པས། ཆོས་ཀྱི་སྒོ་སངས་རྒྱས་ཀྱི་ཡོན་ཏན་རྒྱ་ཆེན་པོའི་འོད་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་བསྟན་ལ་ལ་ལ་ནི་སེམས་ཅན་ཐེག་པ་ཆེན་པོ་ལ་མོས་པ་
རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཏིང་ངེ་འཛིན་གྱི་ཡེ་ཤེས་སྣང་བའི་སྒོ་ཀུན་དུ་སྒོ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་
བྱང་ཆུབ་སེམས་དཔའ་ཐོག་མར་སེམས་བསྐྱེད་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་སངས་རྒྱས་ཐམས་ཅད་ཀྱི་སྨོན་ལམ་གྱི་ཕུང་པོ་
ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་སྦྱང་ཆུབ་སེམས་དཔའ་ས་གཉིས་པ་ལ་གནས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས།
ཏིང་ངེ་འཛིན་གྱི་སྒོ་རྡུལ་དང་བྲལ་བའི་དཀྱིལ་འཁོར་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་བསྟན་ལ་ལ་ལ་ནི་བྱང་ཆུབ་སེམས་དཔའ་ས་གསུམ་པ་ལ་གནས་པ་རྣམས་འཁོད་
ཅིང་༑ དགེ་སློང་མ་སེངྒེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་རབ་ཏུ་ཞི་བའི་རྒྱན་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་ས་

45-1-286a

བཞི་པ་ལ་གནས་པ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་ཐམས་ཅད་མཁྱེན་པའི་ཤུགས་ཀྱི་ཡུལ་འབྱུང་བ་
ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་ས་ལྔ་པ་ལ་གནས་པ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཏིང་
ངེ་འཛིན་གྱི་སྒོ་སེམས་ཀྱི་རྒྱུད་མེ་ཏོག་གི་སྙིང་པོ་ཞེས་བྱ་བས་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་ས་དྲུག་པ་ལ་གནས་པ་རྣམས་འཁོད་ཅིང༌།
དགེ་སློང་མ་སེང་གེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་རྣམ་པར་སྣང་བའི་སྙིང་པོ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་
ས་བདུན་པ་ལ་གནས་པ་རྣམས་འཁོད་ཅིང༌། དགེ་སློང་མ་སེངྒེ་རྣམ་པར་བསྒྱིངས་པས། ཏིང་ངེ་འཛིན་གྱི་སོགས་ཀུན་ནས་བརྒྱན་པ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་
ལ་ལ་ལ་ནི་བྱང་ཆུབ་སེམས་དཔའ་ས་བརྒྱད་པ་ལ་གནས་པ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་ཆོས་ཀྱི་དབྱིངས་སུ་ལུས་ཤིན་ཏུ་རྣམ་པར་ཕྱེ་
བའི་ཡུལ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་ས་དགུ་པ་ལ་གནས་པ་རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་

45-1-286b

པས༑ ཆོས་ཀྱི་སྒོ་མི་དམིགས་པའི་སྟོབས་ཀྱིས་གནས་ཀྱི་ས་བསྟན་པ་ཞེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་ནི་བྱང་ཆུབ་སེམས་དཔའ་ས་བཅུ་པ་ལ་གནས་པ་
རྣམས་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཏིང་ངེ་འཛིན་གྱི་སྒོ་སྒྲིབ་པ་མེད་པའི་དཀྱིལ་འཁོར་ཅེས་བྱ་བ་ཡང་དག་པར་བསྟན་པ་མཐོང་ངོ༌། །འཁོར་གྱི་སྟན་ལ་ལ་ལ་
ནི་ལག་ན་རྡོ་རྗེའི་འཁོར་གྱི་དཀྱིལ་འཁོར་འཁོད་ཅིང༌། དགེ་སློང་མ་སེང་གེ་རྣམ་པར་བསྒྱིངས་པས། ཆོས་ཀྱི་སྒོ་ཡེ་ཤེས་རྡོ་རྗེ་མཐུ་བོ་ཆེའི་རྒྱན་ཅེས་བྱ་བ་ཡང་དག་པར་བསྟན་པ་མཐོང་ངོ༌། །དེ་
ལྟར་སྐྱེ་བའི་སྐྱེ་མཆེད་རྣམ་པ་ཐ་དད་པ་ཐམས་ཅད་ཀྱི་སེམས་ཅན་དུ་གདགས་པ་དང༌། སེམས་ཅན་གྱི་ལམ་གྱི་རྒྱུད་ཇི་སྙེད་པ་དེ་དག་གི་སེམས་ཅན་ཡོངས་སུ་སྨིན་པ་རྣམ་པར་འདུལ་བ། སྣོད་
དུ་གྱུར་པ་ཇི་སྙེད་ཅིག་བཟའ་ཤིང་གི་ར་བ་དེར་འོངས་ཤིང༌། འཁོར་གྱི་སྟན་ལ་སོ་སོར་འཁོད་པ། བསམ་པ་ཐ་དད་པ། མོས་པ་མི་མཚུངས་པ། བསམ་པ་ཤིན་ཏུ་གཞོལ་བར་གྱུར་པ། དད་པའི་
རོ་རྔམ་ཆེན་པོ་དང་ལྡན་པ་རྣམས་ལ། དགེ་སློང་མ་སེང་གེ་རྣམ་པར་བསྒྱིངས་པས། ཅི་ནས་ཀྱང་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་བ་དེ་ལྟ་དེ་
ལྟར་ཆོས་བསྟན་པ་མཐོང་ངོ༌། །དེ་ཅིའི་ཕྱིར་ཞེ་ན། དེ་ནི་དགེ་སློང་མ་སེང་གེ་རྣམ་པར་བསྒྱིངས་པ་དེས། ཀུན་དུ་ལྟ་བའི་བཏང་སྙོམས་དང་ལྡན་པ་ལ་སོགས་པ་དང༌། སངས་རྒྱས་ཀྱི་ཆོས་ཐམས་

45-1-287a

ཅད་ཤིན་ཏུ་བསྟན་པ་ལ་སོགས་པ་དང༌། ཆོས་ཀྱི་དབྱིངས་ཀྱི་གཞི་ཐ་དད་པ་ལ་སོགས་པ་དང༌། སྒྲིབ་པའི་དཀྱིལ་འཁོར་ཐམས་ཅད་རྣམ་པར་འཐོར་བ་ལ་
སོགས་པ་དང༌། འགྲོ་བ་ཐམས་ཅད་ཀྱི་དགེ་བའི་སེམས་ཡང་དག་པར་འབྱུང་བ་ལ་སོགས་པ་དང༌། ཁྱད་པར་ཡོད་པའི་རྒྱན་ལ་སོགས་པ་དང༌། ཆགས་པ་མེད་པའི་ཚུལ་གྱི་སྙིང་པོ་ལ་སོགས་
པ་དང༌། ཆོས་ཀྱི་དབྱིངས་ཀྱི་དཀྱིལ་འཁོར་ལ་སོགས་པ་དང༌། སེམས་ཀྱི་མཛོད་ལ་སོགས་པ་དང༌། ཀུན་དུ་མོས་པ་མངོན་པར་སྒྲུབ་པའི་སྙིང་པོ་ལ་སོགས་པ་ཤེས་རབ་ཀྱི་ཕ་རོལ་ཏུ་ཕྱིན་པའི་
སྒོ་བརྒྱ་སྟོང་གྲངས་མེད་པ་ནོན་པའི་ཕྱིར་ཏེ། བཟའ་ཤིང་གི་ར་བ་ཉི་མའི་མདོག་དེར། བྱང་ཆུབ་སེམས་དཔའ་མ། སེམས་ཅན་གཞན་ཇི་སྙེད་ཅིག །དགེ་སློང་མ་སེང་གེ་རྣམ་པར་བསྒྱིངས་
པ་ལ་བལྟ་བ་དང༌། ཆོས་མཉན་པའི་ཕྱིར་འོང་བ་དེ་དག་ཐམས་ཅད་ཀྱང༌། སྔོན་དགེ་སློང་མ་སེང་གེ་རྣམ་པར་བསྒྱིངས་པས། དགེ་བའི་ཆོས་ཡང་དག་པར་བླངས་པ་ལ་ཤིན་ཏུ་བཀོད་པ་
ནས༑ བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པའི་བར་དུ་བྱས་པ་ཤ་སྟག་གོ། དེ་ནས་ཚོང་དཔོན་གྱི་བུ་ནོར་བཟང་གིས། དགེ་སློང་མ་སེང་གེ་རྣམ་པར་བསྒྱིངས་
བའི་བཟའ་ཤིང་གི་ར་བ་ཕུན་སུམ་ཚོགས་པ་དང༌། ནགས་ཚལ་ཕུན་སུམ་ཚོགས་པ་དང༌། གཙུག་ལག་ཁང་ཕུན་སུམ་ཚོགས་པ་དང༌། འཆག་ས་ཕུན་སུམ་ཚོགས་པ་དང༌། ལོངས་

45-1-287b

སྤྱོད་ཕུན་སུམ་ཚོགས་པ་དང༌། མལ་ཆ་ཕུན་སུམ་ཚོགས་པ་དང༌། འཁོར་གྱི་དཀྱིལ་འཁོར་ཕུན་སུམ་ཚོགས་པ་དང༌། དབང་ཆེན་པོ་ཕུན་སུམ་ཚོགས་པ་དང༌། རྫུ་འཕྲུལ་དང༌། རྣམ་པར་འཕྲུལ་པ་
ཕུན་སུམ་ཚོགས་པ་དང༌། དབྱངས་ཀྱི་རྒྱན་ཕུན་སུམ་ཚོགས་པ་རྣམ་པ་དེ་ལྟ་བུ་མཐོང་སྟེ། ཆོས་ཀྱི་ཚུལ་བསམ་གྱིས་མི་ཁྱབ་པའང་ཐོས་ནས། ཆོས་ཀྱི་སྤྲིན་གྱི་ཆར་ཆེན་པོས་སེམས་མངོན་
པར་བརླན་པ་དེའི་ཡིད་ལ། དགེ་སློང་མ་སེང་གེ་རྣམ་པར་བསྒྱིངས་པས། བསམ་པ་རྣམ་པར་དག་པ་ཕུན་སུམ་ཚོགས་པར་བྱས་ཀྱི། ད་ནི་གཡས་ཕྱོགས་སུ་བསྐོར་བ་ལན་བརྒྱ་སྟོང་དུ་མ་ཞིག་ཏུ་
བྱའོ་སྙམ་པ་དང༌། དེའི་མོད་ལ་དགེ་སློང་མ་སེང་གེ་རྣམ་པར་བསྒྱིངས་པས། བཟའ་ཤིང་གི་ར་བ་དང་འཁོར་གྱི་དཀྱིལ་འཁོར་དུ་བཅས་པ་དེ་དག་ཐམས་ཅད་ཀྱང་སྣང་བ་ཆེན་པོས་ཁྱབ་པར་བྱས་
སོ༑ ༑དེ་ལྟར་གཡས་ཕྱོགས་སུ་བསྐོར་བ་བྱའོ་སྙམ་དུ་བསམས་ནས། སྐོར་བ་བྱེད་པའི་ཚེ། འཁོར་ཐམས་ཅད་ནའང་དགེ་སློང་མ་སེང་གེ་རྣམ་པར་བསྒྱིངས་པ་འདུག་པ་མཐོང་ནས། མདུན་དུ་འདུག་
སྟེ་ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་
པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན་

45-1-288a

འཕགས་མ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་བདག་ལ་བཤད་དུ་གསོལ། དེས་སྨྲས་པ།
རིགས་ཀྱི་བུ། ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་རློམ་སེམས་ཐམས་ཅད་ཡོངས་སུ་བཅོམ་པ་ཞེས་བྱ་བ་ཐོབ་པའོ། །སྨྲས་པ། འཕགས་མ། བྱང་ཆུབ་སེམས་དཔའི་རྣམ་པར་ཐར་པ་
རློམ་སེམས་ཐམས་ཅད་ཡོངས་སུ་བཅོམ་པ་དེའི་ཡུལ་ཇི་ལྟ་བུ་ཞིག་མཆིས། སྨྲས་པ། རིགས་ཀྱི་བུ། དེ་ནི་ཡེ་ཤེས་སྣང་བ་སྟེ། དུས་གསུམ་དུ་བྱུང་བའི་རྒྱན་སེམས་སྐད་ཅིག་གི་ཆ་ཤས་ལ་རྣམ་པར་
དམིགས་པའི་རང་བཞིན་ནོ། །སྨྲས་པ། འཕགས་མ། ཡེ་ཤེས་སྣང་བ་དེའི་ཡུལ་ཡང་ཇི་ལྟ་བུ་ཞིག་མཆིས། སྨྲས་པ། རིགས་ཀྱི་བུ། ཁོ་མོ་ཡེ་ཤེས་སྣང་བ་འདི་ལ་སྒྲུབ་པ་དང་ཡོངས་སུ་སྒྲུབ་པའི་ཚེ།
ཆོས་ཐམས་ཅད་རབ་ཏུ་འཐད་པ་ཞེས་བྱ་བའི་ཏིང་ངེ་འཛིན་སྐྱེས་ཏེ། ཏིང་ངེ་འཛིན་དེ་ཐོབ་མ་ཐག་ཏུ་ཡིད་ཀྱི་རང་བཞིན་གྱི་ལུས་ཀྱིས་ཕྱོགས་བཅུ་ཐམས་ཅད་ཀྱི་འཇིག་རྟེན་གྱི་ཁམས་ཐམས་ཅད་དུ།
བྱང་ཆུབ་སེམས་དཔའ་སྐུ་ཚེ་གཅིག་གིས་ཐོགས་པ། དགའ་ལྡན་གྱི་ཕོ་བྲང་ན་བཞུགས་པ་ཐམས་ཅད་རེ་རེ་ལ་ཡང་ལུས་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་མཆོད་
པ་རྣམ་པ་ཐ་དད་པ། སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱིས་མཆོད་པ་སྦྱར་བའི་ཕྱིར་འགྲོ་སྟེ། འདི་ལྟར་ལྷའི་ལུས་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་

45-1-288b

ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྷོ་འཕྱེ་ཆེན་པོ་དང༌། མི་དང༌། མི་མ་ཡིན་པའི་དབང་པོ་ལུས་མེ་ཏོག་གི་སྤྲིན་ཡོངས་སུ་འཛིན་པ་དང༌། སྦོས་ཀྱི་སྤྲིན་ཡོངས་སུ་འཛིན་པ་དང༌། བདུག་སྤོས་
ཀྱི་སྤྲིན་ཡོངས་སུ་འཛིན་པ་དང༌། ཕྲེང་བའི་སྤྲིན་ཡོངས་སུ་འཛིན་པ་དང༌། བྱུག་པའི་སྤྲིན་ཡོངས་སུ་འཛིན་པ་དང༌། ཕྱེ་མའི་སྤྲིན་ཡོངས་སུ་འཛིན་པ་དང༌། ན་བཟའི་སྤྲིན་ཡོངས་སུ་འཛིན་པ་དང༌།
གདུགས་ཀྱི་སྤྲིན་ཡོངས་སུ་འཛིན་པ་དང༌། རྒྱལ་མཚན་གྱི་སྤྲིན་ཡོངས་སུ་འཛིན་པ་དང༌། བ་དན་གྱི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་ལྷབ་ལྷུབ་ཀྱི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་
དྲ་བའི་རྒྱན་གྱི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་གནམ་ཡོལ་གྱི་རྒྱན་གྱི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་རྒྱན་རྣམ་པར་ཕྱེ་བའི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་སྒྲོན་
མའི་རྒྱན་གྱི་སྤྲིན་ཡོངས་སུ་འཛིན་པ་དང༌། རིན་པོ་ཆེའི་གདན་གྱི་སྤྲིན་ཡོངས་སུ་འཛིན་པ་མང་པོས་མཆོད་པ་སྦྱར་བའི་ཕྱིར་འགྲོའོ། །དགའ་ལྡན་གྱི་གནས་ན་བཞུགས་པའི་བྱང་ཆུབ་སེམས་
དཔའ་སྐུ་ཚེ་གཅིག་གིས་ཐོགས་པ་རྣམས་ལ། མཆོད་པ་བྱ་བའི་ཕྱིར་ཇི་ལྟར་འགྲོ་བ་དེ་བཞིན་དུ་ཡུམ་གྱི་སྐུར་གཤེགས་པ་དང༌། བལྟམ་པ་དང༌། བཙུན་མོའི་འཁོར་གྱི་ནང་ན་བཞུགས་པ་དང༌།
མངོན་པར་འབྱུང་བ་དང༌། སྙིང་པོ་བྱང་ཆུབ་ཏུ་གཤེགས་པ་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ཤིང༌། སྙིང་པོ་བྱང་ཆུབ་ལ་བཞུགས་པ་དང༌། ཆོས་

45-1-289a

ཀྱི་འཁོར་ལོ་རབ་ཏུ་སྐོར་བའི་དེ་བཞིན་གཤེགས་པ་ཐམས་ཅད་དང༌། དེ་བཞིན་དུ་ལྷའི་གནས་ན་བཞུགས་པ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་
ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པའི་གནས་ན་བཞུགས་པ་དང༌། འགྲོ་བ་ཐམས་ཅད་ཀྱི་སེམས་དང༌། བསམ་པ་ཡོངས་སུ་
ཚིམ་པར་མཛད་ནས། ཡོངས་སུ་མྱ་ངན་ལས་འདའ་བའི་བར་དེ་དག་ཐམས་ཅད་ལའང༌། ཡིད་ཀྱི་རང་བཞིན་གྱི་ལུས་རྣམ་པ་དེ་ལྟ་བུ་དག་གིས་རྣམ་པ་དེ་ལྟ་བུའི་མཆོད་པ་བྱེད་ཅིང༌། དེ་
བཞིན་གཤེགས་པ་ཐམས་ཅད་ཀྱི་དྲུང་དུ་འགྲོའོ། །སེམས་ཅན་གང་གིས་ཁོ་མོ་སངས་རྒྱས་མཆོད་པ་དང༌། རིམ་གྲོ་བྱེད་པའི་ལས་འདི་ཤེས་པར་གྱུར་པ་དེ་དག་ཐམས་ཅད་ཀྱང༌། བླ་
ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འགྱུར་རོ། །སེམས་ཅན་གང་ཁོ་མོའི་དྲུང་དུ་འོང་བ་དེ་དག་ཐམས་ཅད་ལ་ཡང༌། ཁོ་མོ་ནི། ཤེས་རབ་ཀྱི་ཕ་རོལ་ཏུ་
ཕྱིན་པའི་གདམས་ངག་དང༌། རྗེས་སུ་བསྟན་པ་འདི་ཉིད་སྟོན་ཏེ། རིགས་ཀྱི་བུ། ཁོ་མོ་ཡེ་ཤེས་ཀྱི་མིག་གིས་སེམས་ཅན་ཐམས་ཅད་ལ་བལྟའང་སེམས་ཅན་གྱི་འདུ་ཤེས་ཀྱང་མི་སྐྱེད་
ལ༑ རློམ་སེམས་ཀྱང་མི་བྱེད་དོ། །འགྲོ་བ་ཐམས་ཅད་ཀྱི་སྐད་རྒྱ་མཚོ་ཡང་ཉན་ཏེ། ཚིག་གི་ལམ་ཐམས་ཅད་ལ་མངོན་པར་ཞེན་པ་མེད་པས་རློམ་སེམས་སུ་བྱེད་པ་མེད་དོ། །དེ་བཞིན་གཤེགས་

45-1-289b

པ་ཐམས་ཅད་ཀྱང་མཐོང་སྟེ། ཆོས་ཀྱི་ལུས་ཡོངས་སུ་ཤེས་པས་རློམ་སེམས་སུ་བྱེད་པའང་མེད་དེ། །དེ་བཞིན་གཤེགས་པ་ཐམས་ཅད་ཀྱི་འཁོར་ལོ་ཡོངས་སུ་འཛིན་ཀྱང༌། ཆོས་ཀྱི་རང་བཞིན་ཁོང་དུ་ཆུད་པས་
རློམ་སེམས་སུ་བྱེད་པ་མེད་དོ། །སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་ཐམས་ཅད་རྒྱས་པར་འགེངས་ཀྱང་ཆོས་ཉིད་སྒྱུ་མའི་རང་བཞིན་ཁོང་དུ་ཆུད་པས་རློམ་སེམས་སུ་བྱེད་པ་མེད་དོ། །རིགས་ཀྱི་བུ། ཁོ་མོས་ནི་བྱང་
ཆུབ་སེམས་དཔའི་རྣམ་པར་ཐར་པ་རློམ་སེམས་ཐམས་ཅད་ཡོངས་སུ་བཅོམ་པ་འདི་ཤེས་པར་ཟད་ན། ཁོ་མོས་བྱང་ཆུབ་སེམས་དཔའ་ཆོས་ཀྱི་དབྱིངས་མཐའ་དང་དབུས་མེད་པ་ལ་ཞུགས་པ། ཆོས་ཐམས་ཅད་ལ་
རློམ་སེམས་མེད་པར་གནས་ཀྱང་སྐྱིལ་མོ་ཀྲུང་གཅིག་གིས་ཆོས་ཀྱི་དབྱིངས་ཐམས་ཅད་རྒྱས་པར་འགེངས་པ། སངས་རྒྱས་ཀྱི་ཞིང་ཐམས་ཅད་རང་གི་ལུས་སུ་འདུས་པར་སྟོན་ཀྱང༌། སྐད་ཅིག་གཅིག་གིས་དེ་བཞིན་
གཤེགས་པ་ཐམས་ཅད་ཀྱི་དྲུང་དུ་འདོང་བ། ལུས་ལ་སངས་རྒྱས་ཀྱི་རྫུ་འཕྲུལ་ཐམས་ཅད་འབྱུང་ཞིང་རྒྱུ་བ། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་བ་སྤུའི་ཉག་མ་གཅིག་གིས་སྤམས་ཤིང་
མངོན་པར་འཕེན་པ། རང་གི་བ་སྤུའི་བུ་གར་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་དུ་མེད་པའི་འདུ་བ་དང༌། འཇིག་པའི་བསྐལ་པ་ཡོངས་སུ་སྟོན་པ། སྐད་ཅིག་གཅིག་ལ་བསྐལ་པ་བརྗོད་
དུ་མེད་པའི་ཡང་བརྗོད་དུ་མེད་པར་གནས་པ་མཉན་པ་ཉིད་ཀྱིས་ཡང་དག་པར་འཛུད་པ། སྐད་ཅིག་གཅིག་གིས་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པར་འཁོད་པ་དེ་དག་གི་སྤྱོད་པ་ཤེས་པའམ།

45-1-290a

ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ཀྱི་ཡུལ་བགྲོད་དཀའ་བ་ན། གྲོང་ཁྱེར་རིན་པོ་ཆེའི་རྒྱན་ཞེས་བྱ་བ་ཡོད་དེ། དེ་ན་བཅོམ་པ་
མ་ལྷའི་བཤེས་གཉེན་མ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་
ནས་ཚོང་དཔོན་གྱི་བུ་ནོར་བཟང་གིས། དགེ་སློང་མ་སེང་གེ་རྣམ་པར་བསྒྱིངས་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། དགེ་སློང་མ་སེང་གེ་རྣམ་པར་བསྒྱིངས་པ་ལ་ལན་བརྒྱ་སྟོང་དུ་མར་གཡས་
ཕྱོགས་སུ་བསྐོར་བ་བྱས་ནས། ཡང་དང་ཡང་དུ་བལྟས་ཏེ། དགེ་སློང་མ་སེང་གེ་རྣམ་པར་བསྒྱིངས་པའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། ཤེས་རབ་ཀྱི་སྣང་བ་ཆེན་པོ་དེས་སེམས་
སྣང་བར་གྱུར་པ་དེ། ཐམས་ཅད་མཁྱེན་པའི་ཡེ་ཤེས་སྣང་བ་དེ་ལ་ནི་སེམས། ཆོས་ཉིད་ཀྱི་རང་བཞིན་གྱི་སྟོབས་སྣང་བ་དེ་ལ་ནི་ཡང་དག་པར་རྗེས་སུ་ལྟ། སེམས་ཅན་ཐམས་ཅད་ཀྱི་སྐད་རྣམ་པར་
དམིགས་པའི་མཛོད་ཀྱི་གཟུངས་ཀྱི་ཚུལ་དེ་ནི་བརྟན་པར་བྱེད། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་ཡང་དག་པར་འཛིན་པའི་གཟུངས་ཀྱི་ཚུལ་དེ་ནི་ཤིན་ཏུ་རྒྱ་ཆེ་བར་བྱེད། སྙིང་
རྗེ་ཆེན་པོ་འགྲོ་བ་ཐམས་ཅད་ཀྱི་སྐྱབས་སུ་གྱུར་པའི་སྟོབས་དེ་ནི་ཉེ་བར་སྟོན། ཆོས་ཐམས་ཅད་ཀྱི་ཚུལ་སྣང་བའི་སྒོ་ནས་ཡང་དག་པར་འབྱུང་བའི་ཐམས་ཅད་མཁྱེན་པ་ཉིད་ཀྱི་ཤུགས་དེ་ལ་ནི་

45-1-290b

རབ་ཏུ་རྟོག། ཆོས་ཀྱི་དབྱིངས་རྒྱ་ཆེན་པོའི་དཀྱིལ་འཁོར་རྒྱས་པར་འགེངས་པའི་སྨོན་ལམ་ཡོངས་སུ་དག་པ་དེའི་རྗེས་སུ་ནི་འབྲང༌། ཆོས་ཐམས་ཅད་ཀྱི་ཕྱོགས་སྣང་བར་བྱེད་པའི་ཡེ་ཤེས་ཀྱི་འོད་དེ་ནི་
ཤིན་ཏུ་གསལ་བར་བྱེད། ཆོས་ཐམས་ཅད་ཀྱི་ཕྱོགས་བཅུའི་འཇིག་རྟེན་གྱི་ཁམས་རྣམ་པར་ཕྱེ་བ་རྒྱས་པར་འགེངས་པའི་མངོན་པར་ཤེས་པའི་སྟོབས་དེ་ནི་མངོན་པར་སྒྲུབ། བྱང་ཆུབ་སེམས་དཔའི་ལམ་
དང་དྲན་པ་ཐམས་ཅད་ཉེ་བར་བླངས་པས་བརྩམས་པ་མཐར་དབྱུང་བའི་སྨོན་ལམ་དེ་ནི་ཡོངས་སུ་རྫོགས་པར་བྱེད་ཅིང༌། མཐར་གྱིས་ཡུལ་བགྲོད་དཀའ་བའི་གྲོང་ཁྱེར་རིན་པོ་ཆེའི་རྒྱན་གང་ན་བ་དེར་ཕྱིན་ཏེ།
བཅོམ་པ་མ་ལྷའི་བཤེས་གཉེན་མ་ཡོངས་སུ་ཚོལ་ཚོལ་བ་དང༌། དེ་ལ་བཅོམ་པ་མ་ལྷའི་བཤེས་གཉེན་གྱི་ཡོན་ཏན་མངོན་པར་མི་ཤེས་ལ། ཡེ་ཤེས་ཀྱི་སྤྱོད་ཡུལ་གྱི་ཚུལ་ལ་མི་མཁས་པའི་མི་ཇི་སྙེད་པ་
དེ་དག་འདི་སྙམ་དུ་སེམས་ཏེ། མི་འདི་དེ་ལྟར་ཞི་ཞིང་དུལ་བའི་དབང་པོ་དང་ལྡན་ལ། དེ་ལྟར་ཤེས་བཞིན་དང་ལྡན་ཏེ། དེ་ལྟར་འཁྲུལ་པ་མེད་ཅིང༌། དེ་ལྟར་ཡིད་འཁྲུག་པ་མེད་ལ། དེ་ལྟར་གཉའ་ཤིང་གང་
ཙམ་དུ་ལྟ་སྟེ། དེ་ལྟར་གནོད་པས་མི་ཚུགས་ཤིང༌། དེ་ལྟར་མཚན་མར་མི་འཛིན་ལ་གཟུགས་ཀྱི་རྣམ་པ་ཐམས་ཅད་ལ་གཡེང་བ་མེད་བའི་མིག་དང་ལྡན་ཏེ། ཡིད་ལ་བྲེལ་བ་མེད་ཅིང༌། བསམ་པ་ཟབ་ལ་
མངོན་པར་མཛེས་ཏེ། རྒྱ་མཚོ་ལྟར་འདུག་ཅིང་སེམས་མི་ཉམས་མི་འཁྲུག་པ་དེ་ལ། བཅོམ་པ་མ་ལྷའི་བཤེས་གཉེན་མས་ཀོ་ཅི་ཞིག་བྱ། འདི་ལྟ་བུ་དག་ནི་འདོད་ཆགས་ལ་དགའ་བ་མེད་དེ། སེམས་ཕྱིན་ཅི་

45-1-291a

ལོག་དང་ལྡན་ཡང་མི་སྲིད་དོ། །འདི་ལྟ་བུ་དག་ནི་སྡུག་ཅིང་གཙང་བའི་འདུ་ཤེས་ཡོངས་སུ་རྒྱུ་བ་མེད་དེ། འདི་ལྟ་བུ་དག་ནི་འདོད་པས་འཁོལ་ཀྱང་མི་སྲིད་དོ། །འདི་ལྟ་
བུ་དག་ནི་བུད་མེད་ཀྱི་དཔང་དུ་འགྱུར་བ་མེད་དེ། འདི་ལྟ་བུ་དག་ནི་བདུད་ཀྱི་སྤྱོད་ཡུལ་ལ་སྤྱོད་ཀྱང་མི་སྲིད་དོ། །འདི་ལྟ་བུ་དག་ནི་བདུད་ཀྱི་ཡུལ་ལ་ཆགས་པ་མེད་དེ། འདི་ལྟ་བུ་དག་ནི་འདོད་པའི་འདམ་དུ་
བྱིང་ཡང་མི་སྲིད་དོ། །འདི་ལྟ་བུ་དག་ནི་བདུད་ཀྱི་ཞགས་པས་བཅིངས་པར་འགྱུར་བ་མེད་དེ། མི་དགོས་པ་བྱེད་ཀྱང་མི་སྲིད་དོ་སྙམ་མོ། །གང་ཡང་བཅོམ་པ་མ་ལྷའི་བཤེས་གཉེན་མའི་ཡོན་ཏན་གྱི་ཁྱད་པར་
མངོན་པར་ཤེས་ཤིང༌། ཡེ་ཤེས་ཀྱི་སྤྱོད་ཡུལ་མངོན་དུ་གྱུར་པ་དེ་དག་ནི་འདི་སྐད་ཅེས་འཛེར་ཏེ། རིགས་ཀྱི་བུ། དེ་ལྟར་ཁྱོད་བཅོམ་པ་མ་ལྷའི་བཤེས་གཉེན་མ་ལ་ཡོངས་སུ་དྲི་བར་སེམས་པ་ནི། ཁྱོད་ཀྱང་
ཐོབ་པར་བྱ་བ་ལེགས་པར་ཐོབ་པ་སྟེ། ལེགས་སོ། །ལེགས་སོ། །ཁྱོད་ནི་ངེས་པར་སངས་རྒྱས་སུ་སྨོན་པའོ། །ཁྱོད་ནི་བདག་ངེས་པར་སེམས་ཅན་ཐམས་ཅད་ཀྱི་གནས་སུ་བསྒྱུར་བར་འདོད་པའོ། །ཁྱོད་ནི་ངེས་
པར་སེམས་ཅན་ཐམས་ཅད་ཀྱི་འདོད་ཆགས་ཀྱི་ཟུག་རྔུ་དབྱུང་བར་འདོད་པའོ། །ཁྱོད་ནི་ངེས་པར་སྡུག་ཅིང་གཙང་བའི་འདུ་ཤེས་རྣམ་པར་གཏོར་བར་འདོད་པའོ། །རིགས་ཀྱི་བུ། འདེ་རེ། བཅོམ་པ་མ་ལྷའི་བཤེས་
གཉེན་མ་ནི་གྲོང་ཁྱེར་གྱི་ལམ་གྱི་སུམ་མདོའི་བྱང་ཕྱོགས་ལོགས་ཤིག་ན་རང་གི་ཁྱིམ་ན་འདུག་གོ །དེ་ནས་ཚོང་དཔོན་གྱི་བུ་ནོར་བཟང་གིས་ཚིག་འདི་ཐོས་ནས། དགའ་རངས་ཏེ་མགུ་ཞིང་ཉམས་བདེ་ལ་

45-1-291b

ཚིམ་ཞིང༌། ཡིད་བདེ་བ་སྐྱེས་ནས་བཅོམ་པ་མ་ལྷའི་བཤེས་གཉེན་མའི་ཁྱིམ་གང་ན་བ་དེར་ཕྱིན་ནས། དེའི་ཁྱིམ་ཆེ་ཞིང་ཡངས་ལ་རིན་པོ་ཆེའི་རབ་རིམ་པ་བཅུས་བསྐོར་བ། རིན་པོ་ཆེའི་ཏ་ལའི་ཕྲེང་བ་རིམ་
པ་བཅུས་ཀུན་ནས་བསྐོར་བ། འོབས་སྤོས་ཆུས་གང་བ། ལྷ་རྫས་ཀྱི་རིན་པོ་ཆེའི་པདྨོ་དང༌། ཨུཏྤ་ལ་དང༌། ཀུ་མུད་དང༌། མེ་ཏོག་པུན་ད་རི་ཀས་ཆུ་ཡོངས་སུ་ཁེབས་པ། ཡན་ལག་བརྒྱད་དང་ལྡན་པའི་
ཆུས་ཡོངས་སུ་གང་བ། གཞི་གསེར་གྱི་བྱེ་མ་འདལ་བ། སྤོས་ཡིད་དུ་འོང་བ་དང་འདྲེས་པའི་ཆུ་དྲི་ཞིམ་པོས་གང་བ། རིན་པོ་ཆེ་སིལ་མ་མང་པོས་ཤིན་ཏུ་བརྒྱན་པ། རིམ་པ་བཅུས་ཀུན་ནས་བསྐོར་བ། རིན་པོ་
ཆེ་ཐམས་ཅད་ལས་བྱས་པའི་ཁང་པ་དང༌། གཞལ་མེད་ཁང་དང༌། ཁང་པ་བརྩེགས་པས་རྣམ་པར་དཀྲིགས་ཤིང༌། བ་གམ་དང༌། རྟ་བབས་དང༌། སྐར་ཁུང་གི་ཤར་བུ་དང༌། ཟླ་གམ་དང༌། སེང་གེའི་ཤིང་
ཐགས་དང༌། སྣང་བའི་རྒྱལ་མཚན་ལ་སོགས་པ། རིན་པོ་ཆེ་སྣ་ཚོགས་ཀྱི་འོད་ཀྱིས་འབར་བ། རིན་པོ་ཆེ་རྣམ་པ་སྣ་ཚོགས་གྲངས་མེད་པའི་འབྱུང་གནས་ཀྱིས་བརྒྱན་པ། རིན་པོ་ཆེའི་དགར་བཻ་ཌཱུཪྱ་ས་
སྤྲས་པའི་གཡི་དང་ལྡན་པ། ལྷ་རྫས་ཀྱི་སྤོས་ཞིམ་པོ་ཐམས་ཅད་ཀྱིས་འཁོར་ཐམས་ཅད་ནས་བདུགས་ཤིང་བསངས་པ། ཨ་ག་རུ་ནག་པོ་མཆོག་གི་བདུག་སྤོས་ཀྱིས་དྲི་ཞིམ་པར་བདུགས་
པ༑ སྤོས་ཀྱི་བྱུགས་པས་འཁོར་ཀུན་ནས་བྱུགས་པ། རིན་པོ་ཆེ་སྣ་ཚོགས་ཀྱི་ལན་ཀན་གྱིས་རྩིག་ངོས་ཀུན་དུ་བྲེས་པ། སྟེང་འཛམ་བུ་ཆུ་ཀླུང་གི་གསེར་གྱི་དྲ་བ་རིན་པོ་ཆེ་སྣ་ཚོགས་ཀྱིས་རབ་ཏུ་སྤྲས་པས་

45-1-292a

ཀུན་ནས་བཀབ་པ། གསེར་གྱི་དྲིལ་གྱི་དྲ་བ་བརྒྱ་སྟོང་རླུང་གིས་བསྐྱོད་ཅིང་འཁྲོལ་བའི་སྒྲ་ཡིད་དུ་འོང་ཞིང་སྙན་པ་འབྱུང་བ། རིན་པོ་ཆེ་ཐམས་ཅད་ཀྱི་མེ་ཏོག་གི་སྤྲིན་
སིལ་མ་ཀུན་ཏུ་བཀྲམ་པས་རིན་པོ་ཆེའི་མེ་ཏོག་གི་རྒྱན་དང་ལྡན་པ། རིན་པོ་ཆེ་སྣ་ཚོགས་ཐམས་ཅད་ཀྱི་རྒྱལ་མཚན་བསྒྲེང་བས་སྒོ་ཤིན་ཏུ་བརྒྱན་པ། ནོར་བུ་རིན་པོ་ཆེ་སྣ་ཚོགས་ཀྱི་འོད་ཀྱི་དྲ་
བ་སྣང་བ་མུ་མེད་པར་བརྗོད་དུ་ཡོད་པ། རིན་པོ་ཆེ་བྱུ་རུའི་སྡོང་པོ་དང༌། རྡོ་རྗེ་དང༌། མན་ཤེལ་ལ་སོགས་པའི་གཏེར་བརྒྱ་སྟོང་ཀུན་གྱིས་ཤེས་པ་ཕུན་སུམ་ཚོགས་པས་མཛོད་མི་ཟད་པ་དང་
ལྡན་པ། བཟའ་ཤིང་གི་ར་བ་ཆེན་པོ་བཅུས་བརྒྱན་པ་མཐོང་སྟེ། དེ་ན་བཅོམ་པ་མ་ལྷའི་བཤེས་གཉེན་མ། གཟུགས་མཛེས་ཤིང་བཟང་ལ་བལྟ་ན་སྡུག་པ། གྱ་ནོམ་པའི་ཁ་དོག་དམ་
པ་རྒྱས་པ་དང་ལྡན་པ། གསེར་གྱི་ཁ་དོག་ལྟར་འདུག་པའི་མདོག་ཅན། སྐྲ་མཐོན་མཐིང་དུ་འདུག་པ། ལུས་ཀྱི་ཡན་ལག་དང༌། ཉིང་ལག་ཚུལ་དང་འདྲ་བར་རྣམ་པར་གྲུབ་པ། འདོད་
པའི་ཁམས་ཀྱི་ལྷ་དང༌། མི་ཐམས་ཅད་ལས་འཕགས་པའི་ཁ་དོག་དང༌། གཟུགས་དང༌། དབྱིབས་མཛེས་པ་དང་ལྡན་པ། ཚངས་པ་ལས་ཀྱང་འདས་པའི་དབྱངས་ཀྱི་ཡན་ལག་དང་ལྡན་པ།
སེམས་ཅན་ཐམས་ཅད་ཀྱི་སྒྲ་སྐད་ཀྱི་ཚུལ་ལ་མཁས་པ། རྒྱན་ཐམས་ཅད་དང་ལྡན་ཞིང་ཡིད་དུ་འོང་བའི་དབྱངས་ཅན། རྣམ་པར་ཐར་པ་ཡི་གེའི་འཁོར་ལོའི་རྒྱན་ལ་མཁས་པ་དང་ལྡན་པ།

45-1-292b

བཟོ་དང་གཙུག་ལག་ཐམས་ཅད་ལ་མཁས་པར་བྱུང་བ། ཆོས་ཀྱི་ཡེ་ཤེས་སྒྱུ་མ་ལ་མཁས་པར་བསླབས་པ། བྱང་ཆུབ་སེམས་དཔའི་ཐབས་དང་ཚུལ་རྣམ་པ་ཐམས་ཅད་དུ་ཐོབ་པ། རིན་པོ་ཆེའི་ལྷབ་
ལྷུབ་སྣ་ཚོགས་ཀྱིས་རྣམ་པར་བརྒྱན་པའི་ལུས་ཡིད་དུ་འོང་བ་དང་ལྡན་པ། རིན་པོ་ཆེ་ཐམས་ཅད་ལས་བྱས་པའི་དྲ་བ་འོད་ཤིན་ཏུ་གསལ་བས་ལུས་རབ་ཏུ་བརྒྱན་པ། ལྷ་རྫས་ཀྱི་ནོར་བུ་རིན་པོ་ཆེའི་
རྒྱན་དང༌། ལྷབ་ལྷུབ་གྲངས་མེད་པས་རབ་ཏུ་བརྒྱན་པས་ལུས་ཤིན་ཏུ་འབར་བ། ནོར་བུ་རིན་པོ་ཆེ་དམ་པ་ཡིད་བཞིན་གྱི་རྒྱལ་པོའི་ཅོད་པན་ཐོགས་པ། རིན་བོ་ཆེ་བཻ་ཌཱུཪྱའི་ཕྲེང་བ་མདོ་ཟུངས་རྡོ་རྗེ་
རིན་པོ་ཆེ་སྣ་ཚོགས་དང༌། ནོར་བུ་རིན་པོ་ཆེ་སེང་གེ་མཛེས་པ་སྣ་ཚོགས་བཀྱེ་བ་མགུལ་ན་ཐོགས་པ། དགེ་བའི་རྩ་བ་སྤྱད་པ་ལ་བསྐལ་པ་མཐུན་པ་དང༌། སྨོན་ལམ་གཅིག་པའི་འཁོར་མང་པོ་
གཞན་གྱིས་མི་ཕྱེད་ཅིང་ཡིད་དུ་འོང་བ་དང་ལྡན་པ། བསོད་ནམས་དང༌། ཡེ་ཤེས་ཀྱི་ཚོགས་ཆེན་པོའི་གཏེར་མི་ཟད་པའི་མཛོད་དང་ལྡན་པ་འདུག་པ་མཐོང་སྟེ། དེས་ཁྱིམ་དེ་དག་ཐམས་ཅད་
དང༌། རིན་པོ་ཆེའི་གནས་དང༌། གཞལ་མེད་ཁང་གི་རྒྱན་དེ་དག་ཐམས་ཅད་ཀྱང་རང་གི་ལུས་ལས་བྱུང་བའི་འོད་དགའ་བར་བྱེད་པ། ལུས་བདེ་བ་དང་སིམ་པ་སྐྱེད་པ། སེམས་ཁོང་ནས་
དགའ་བར་བྱེད་པས་གསལ་ཞིང་སྣང་བར་བྱས་པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། བཅོམ་པ་མ་ལྷའི་བཤེས་གཉེན་མའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ་

45-1-293a

མདུན་དུ་འདུག་ནས་ཐལ་མོ་སྦྱར་ཏེ་འདི་སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་
བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་མ་ནི། བྱང་ཆུབ་སེམས་དཔའ་རྣམས་ལ་གདམས་
ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་
འཕགས་མས་བདག་ལ་བསྟན་དུ་གསོལ། དེས་སྨྲས་པ། རིགས་ཀྱི་བུ། ཁོ་མོས་ནི། བྱང་ཆུབ་སེམས་དཔའི་རྣམ་པར་ཐར་པ་འདོད་ཆགས་དང་བྲལ་བའི་མཐར་ཕྱིན་པ་ཞེས་བྱ་བ་ཐོབ་སྟེ།།
རིགས་ཀྱི་བུ། དེ་ལྟར་ཁོ་མོ་ནི་ལྷ་རྣམས་ལ་ལྷ་མོའི་གཟུགས་དང༌། །བ་དོག་དང༌། དབྱིབས་དང༌། ཆུ་ཞེང་ལས་ཀྱང་ལྷག་པར་ཁ་དོག་གསལ་བ་དང༌། རྣམ་པར་དག་པས་ཅི་ལ་མོས་པ་བཞིན་
དུ་སྣང་པར་བྱེད་དོ། །དེ་བཞིན་དུ་ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་རྣམས་ལ་
ཡང་བུད་མེད་ཀྱི་གཟུགས་དང༌། ཁ་དོག་དང༌། དབྱིབས་དང༌། ཆུ་ཞེང་ལྷག་པར་འོད་གསལ་ཞིང་རྣམ་པར་དག་པས་ཅི་ལ་མོས་པ་བཞིན་དུ་སྣང་བར་བྱེད་དོ། །སེམས་ཅན་གང་འདོད་

45-1-293b

ཆགས་ཀྱིས་ཀུན་ནས་འཁོར་བའི་སེམས་དང་ལྡན་པ་དག་ཁོ་མོའི་དྲུང་དུ་འོངས་ན་ཡང༌། དེ་དག་ཐམས་ཅད་ལ་ཁོ་མོ་ནི་འདོད་ཆགས་དང་བྲལ་བར་འགྱུར་བའི་ཕྱིར་ཆོས་སྟོན་ཏེ། དེ་དག་གིས་ཆོས་
དེ་ཐོས་ནས་ཀྱང་འདོད་ཆགས་དང་བྲལ་བ་ཐོབ་པར་འགྱུར་རོ། །བྱང་ཆུབ་སེམས་དཔའི་ཏིང་ངེ་འཛིན་ཆགས་པ་མེད་པ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་ཁོ་མོ་མཐོང་མ་ཐག་ཏུ་འདོད་
ཆགས་དང་བྲལ་བར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་དགའ་བ་དང་ལྡན་པ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་གཏམ་བྱས་པ་ཙམ་གྱིས་འདོད་ཆགས་དང་བྲལ་བ་ཐོབ་
པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་ཆགས་པ་མེད་པའི་དབྱངས་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་ལག་ནས་བཟུང་བ་ཙམ་གྱིས་འདོད་ཆགས་དང་བྲལ་བ་ཐོབ་
བར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཀྱི་ཞིང་ཐམས་ཅད་དུ་རྗེས་སུ་འགྲོ་ཞིང་གནས་པ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་གཅིག་ཏུ་འགྲོགས་པ་ཙམ་
གྱིས་འདོད་ཆགས་དང་བྲལ་བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་བྲལ་བས་སྣང་བ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་བལྟས་པ་ཙམ་གྱིས། འདོད་ཆགས་
དང་བྲལ་བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་རབ་ཏུ་ཞི་བའི་རྣམ་པར་བརྒྱན་ཅེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་གླལ་བ་ཙམ་གྱིས་འདོད་ཆགས་དང་བྲལ་

45-1-294a

བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་ཕས་ཀྱི་རྒོལ་བ་རྣམ་པར་འཐོར་བ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་མིག་བཙུམས་པ་ཙམ་གྱིས་
འདོད་ཆགས་དང་བྲལ་བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་སངས་རྒྱས་ཀྱི་ཡུལ་སྣང་བ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་པང་དུ་ཁྱུད་པ་ཙམ་གྱིས་འདོད་
ཆགས་དང་བྲལ་བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་འགྲོ་བ་ཐམས་ཅད་ཡོངས་སུ་སྡུད་ཅིང་མི་གཏོང་བའི་སྙིང་པོ་ཞེས་བྱ་བ་ཡང་རབ་ཏུ་འཐོབ་བོ། །ལ་ལ་ནི་འོ་
བྱས་པ་ཙམ་གྱིས་འདོད་ཆགས་དང་བྲལ་བ་ཐོབ་པར་འགྱུར་ཏེ། བྱང་ཆུབ་སེམས་དཔའི་ཏིང་ངེ་འཛིན་འགྲོ་བ་ཐམས་ཅད་བསོད་ནམས་ཀྱི་མཛོད་ལ་རེག་པར་བྱེད་པ་ཞེས་བྱ་བ་ཡང་རབ་
ཏུ་འཐོབ་བོ། །དེ་ལྟར་ཁོ་མོ་ནི་སེམས་ཅན་གང་ཇི་སྙེད་ཅིག་ཁོ་མོའི་དྲུང་དུ་འོང་བ་དེ་དག་ཐམས་ཅད་ཀྱང༌། བྱང་ཆུབ་སེམས་དཔའི་རྣམ་པར་ཐར་པ་འདོད་ཆགས་དང་བྲལ་བའི་མཐར་
ཕྱིན་པ། ཐམས་ཅད་མཁྱེན་པའི་ས་ཆགས་པ་མེད་པ་ལ་མངོན་དུ་གྱུར་པ་འདི་ཉིད་ལ་རབ་ཏུ་འགོད་དོ། །སྨྲས་པ། འཕགས་མ་ཁྱོད་དེ་ལྟ་བུའི་ཕུན་སུམ་ཚོགས་པ་དང་ལྡན་པ་དེ།
ཁྱོད་ཀྱིས་དགེ་བའི་རྩ་བ་ནི་གང་དུ་བསྐྱེད། འཕྲིན་ལས་ནི་ཇི་ལྟ་བུ་ཞིག་བཞུགས། སྨྲས་པ། རིགས་ཀྱི་བུ། ཁོ་མོས་དྲན་ན་འདས་པའི་དུས་ཤིག་ན། དེ་བཞིན་གཤེགས་པ་དགྲ་

45-1-294b

བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པར་སྐྱེས་བུ་འདུལ་བའི་ཁ་ལོ་སྒྱུར་བ། ལྷ་དང་
མིའི་སྟོན་པ་སངས་རྒྱས་བཅོམ་ལྡན་འདས་ཤིན་ཏུ་མཐོ་བར་གཤེགས་པ་ཞེས་བྱ་བ་འཇིག་རྟེན་དུ་བྱུང་སྟེ། དེ་བཞིན་གཤེགས་པ་ཤིན་ཏུ་མཐོ་བར་གཤེགས་པ་དེ། སེམས་ཅན་རྣམས་
ལ་ཐུགས་བརྩེ་བའི་སྐུ་དོན་དུ། རྒྱལ་པོའི་གནས་སྒོ་བཟང་པོ་ཞེས་བྱ་བར་གཤེགས་ནས། སྒོའི་ཐེམ་པ་ལ་ཞབས་ཀྱིས་ནོན་པའི་ཚེ། གྲོང་ཁྱེར་དེ་ཐམས་ཅད་ཀྱང་རབ་ཏུ་གཡོས་ནས།
ཡངས་ཤིང་རྒྱ་ཆེ་ལ། རིན་པོ་ཆེ་དུ་མ་ལས་བྱས་པར་ཡོངས་སུ་གྲུབ་པར་གྱུར་ཏེ། སྟེང་གི་བར་སྣང་ཡང་རིན་པོ་ཆེ་མང་པོའི་འོད་ཀྱིས་རྣམ་པར་བརྒྱན་པ་དང༌། རིན་པོ་ཆེའི་མེ་ཏོག་སྣ་
ཚོགས་ཀྱིས་ཡོངས་སུ་གང་བ་དང༌། ལྷ་རྫས་ཀྱི་རོལ་མོ་སྣ་ཚོགས་ཀྱི་སྒྲ་རབ་ཏུ་འབྱུང་བ་དང༌། ལྷའི་ལུས་ཀྱི་སྤྲིན་ཚད་མེད་པར་རྒྱ་ཆེ་བས་ཁེབས་པར་གྱུར་ཏོ། །རིགས་ཀྱི་བུ། ཁོ་མོ་
ཡང་དེའི་ཚེ། ཚོང་དཔོན་གྱི་ཆུང་མ་ཞིག་ཏུ་གྱུར་ཏེ། བློ་གྲོས་བཟང་མོ་ཞེས་བྱའོ། །དེ་ནས་ཁོ་མོ་ཆོ་འཕྲུལ་གྱིས་ཡང་དག་པར་བསྐུལ་ནས། ཁྱིམ་ཐབ་དང་ལྷན་ཅིག་ཏུ་དོང་དོང་སྟེ།
དེ་བཞིན་གཤེགས་པ་གྲོང་བར་གྱི་སྲང་དུ་གཤེགས་པ་ལ་དད་པ་རྒྱ་ཆེན་པོ་སྐྱེས་ཏེ། ཁོ་མོས་རིན་པོ་ཆེའི་དྲིལ་བུ་གཅིག་ཅིག་ཕུལ་ལོ། །དེའི་ཚེ་འཇམ་དཔལ་གཞོན་ནུར་གྱུར་པ་

45-1-295a

ཡང༌། བཅོམ་ལྡན་འདས་དེ་བཞིན་གཤེགས་པ་ཤིན་ཏུ་མཐོ་བར་གཤེགས་པའི་ཞམ་འབྲིང་ན་འདུག་སྟེ། དེས་ཁོ་མོ་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་སེམས་བསྐྱེད་དོ། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པ་འདོད་ཆགས་དང་བྲལ་བའི་མཐར་ཕྱིན་པ་འདི་ཤེས་པར་ཟད་ན། ཁོ་མོས་བྱང་ཆུབ་
སེམས་དཔའི་ཐབས་དང༌། ཡེ་ཤེས་མཐའ་ཡས་པ་ལ་གནས་པ། བསོད་ནམས་རྒྱ་ཆེ་ཞིང་ཡངས་པའི་མཛོད་དང་ལྡན་པ། ཡེ་ཤེས་ཀྱི་ཡུལ་ལ་ཐུབ་པ་མེད་པ་དེ་དག་གི་སྤྱོད་པ་ཤེས་
པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། གྲོང་ཁྱེར་དགེ་བའི་ཕ་རོལ་ཏུ་ཕྱིན་པ་ཞེས་བྱ་བ་ཡོད་དེ། དེ་ན་ཁྱིམ་བདག་ནན་ཁུགས་
ཞེས་བྱ་བ། དེ་བཞིན་གཤེགས་པའི་མཆོད་རྟེན་ཙན་དན་གྱི་ཁྲི་འཕང་ཅན་ལ་མཆོད་པ་བྱེད་པ་ཞིག་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་
དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག། དེ་ནས་ཚོང་དཔོན་གྱི་བུ་ནོར་བཟང་གིས། བཅོམ་པ་མ་ལྷའི་བཤེས་གཉེན་མའི་རྐང་པ་གཉིས་ལ་སྤྱི་བོས་
ཕྱག་འཚལ་ཏེ། བཅོམ་པ་མ་ལྷའི་བཤེས་གཉེན་མ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། བཅོམ་པ་མ་ལྷའི་བཤེས་གཉེན་

45-1-295b

མའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། གྲོང་ཁྱེར་དགེ་བའི་ཕ་རོལ་ཏུ་ཕྱིན་པར་ཁྱིམ་བདག་ནན་ཁུགས་ཀྱི་ཁྱིམ་གང་ན་བ་དེར་ཕྱིན་ནས། ཁྱིམ་བདག་ནན་ཁུགས་ཀྱི་རྐང་པ་
གཉིས་ལ་སྤྱི་བོས་ཕྱག་འཚལ་ཏེ། མདུན་དུ་འདུག་ནས་ཐལ་མོ་སྦྱར་ཏེ་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་
ན་ཇི་ལྟར་བྱང་ཆུབ་སེམས་དཔས། བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི་བྱང་ཆུབ་སེམས་དཔའ་རྣམས་ལ་
གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་
བ་འཕགས་པས་བདག་ལ་བཤད་དུ་གསོལ། །དེས་སྨྲས་པ། རིགས་ཀྱི་བུ། ཁོ་བོ་ནི་བྱང་ཆུབ་སེམས་དཔའི་རྣམ་པར་ཐར་པ་ཡོངས་སུ་མི་ཟད་པ་ཐོབ་པ་སྟེ། རིགས་ཀྱི་བུ། ཁོ་བོའི་སེམས་
ཀྱི་རྒྱུད་ལས་ནི་འཇིག་རྟེན་གྱི་ཁམས་ཐམས་ཅད་ནས་ཀྱང༌། སེམས་ཅན་འདུལ་བའི་དབང་དུ་མཛད་པ་མ་གཏོགས་པར། འཇིག་རྟེན་གྱི་ཁམས་ཐམས་ཅད་ནས་ཀྱང་ཤིན་ཏུ་མྱ་ངན་
ལས་འདའ་བའི་ཚུལ་དུ་དེ་བཞིན་གཤེགས་པ་ཡོངས་སུ་མྱ་ངན་ལས་འདས་པ་མེད་དོ། །ཡོངས་སུ་མྱ་ངན་ལས་འདའ་བ་མེད་དོ། །ཡོངས་སུ་མྱ་ངན་ལས་འདའ་བར་འགྱུར་བ་

45-1-296a

མེད་དོ༑ ༑རིགས་ཀྱི་བུ། དེ་ལྟར་ཁོ་བོ་ནི་དེ་བཞིན་གཤེགས་པའི་མཆོད་རྟེན་ཙན་དན་གྱི་ཁྲི་འཕང་གི་སྒོ་འབྱེད་པ་སྟེ། ཁོ་བོ་མཆོད་རྟེན་གྱི་སྒོ་འབྱེད་འབྱེད་པས།
བྱང་ཆུབ་སེམས་དཔའི་ཏིང་ངེ་འཛིན། སངས་རྒྱས་ཀྱི་རིགས་མི་ཟད་པའི་རྒྱན་ཅེས་བྱ་བ་ཐོབ་བོ། །རིགས་ཀྱི་བུ། ཁོ་བོ་ནི་ཏིང་ངེ་འཛིན་འདི་ཉིད་ལ་སེམས་ཀྱི་སྐད་ཅིག་སྐད་ཅིག་ཏུ་མཉམ་
པར་གཞོག་སྟེ། སེམས་ཀྱི་སྐད་ཅིག་ཐམས་ཅད་ལའང་ཁྱད་པར་གྱི་རྣམ་པ་དུ་མ་རབ་ཏུ་འཐོབ་བོ། །སྨྲས་པ། འཕགས་པ། ཏིང་ངེ་འཛིན་དེའི་ཡུལ་ཇི་ལྟ་བུ་ཞིག་མཆིས། སྨྲས་པ། རིགས་ཀྱི་
བུ༑ ཁོ་བོ་ནི་ཏིང་ངེ་འཛིན་འདི་ལ་སྙོམས་པར་ཞུགས་པའི་ཚེ། འཇིག་རྟེན་གྱི་ཁམས་ཀྱི་རྒྱུད་འདི་སངས་རྒྱས་གཅིག་ནས་གཅིག་ཏུ་བརྒྱུད་པ། བསོད་སྐྱབས་ལ་སོགས་པ་དེ་བཞིན་
གཤེགས་པ་ཐམས་ཅད་དང༌། གསེར་ཐུབ་དང༌། ལོག་པར་དད་སེལ་དང༌། ཐམས་ཅད་མངའ་བ་དང༌། གཙུག་ཏོར་ཅན་དང༌། རྣམ་པར་གཟིགས་དང༌། རྒྱལ་དང༌། རྫོགས་མཛད་དང༌། གྲགས་མཆོག་
དང༌། པདྨོའི་བླ་ལ་སོགས་པ། དེ་བཞིན་གཤེགས་པ་ཐམས་ཅད་ཀྱང༌། སངས་རྒྱས་མཐོང་བའི་མཚམས་འབྲེལ་བས། སངས་རྒྱས་གཅིག་ནས་གཅིག་ཏུ་བརྒྱུད་པ་རྒྱུན་མི་འཆད་པའི་ཚུལ་གྱིས་
མངོན་སུམ་དུ་མཐོང་སྟེ། སེམས་ཀྱི་སྐད་ཅིག་གཅིག་ལ་སངས་རྒྱས་བརྒྱའང་མཐོང་ངོ༌། །དེའི་འོག་མའི་སེམས་ཀྱིས་སངས་རྒྱས་སྟོང་ཡང་མཐོང་ངོ༌། །དེའི་འོག་མའི་སེམས་ཀྱིས་སངས་

45-1-296b

རྒྱས་བརྒྱ་ཕྲག་སྟོང་ཡང་མཐོང་ངོ༌། །དེ་བཞིན་དུ་སངས་རྒྱས་བྱེ་བ་དང༌། སངས་རྒྱས་བྱེ་བ་ཕྲག་བརྒྱ་དང༌། སངས་རྒྱས་བྱེ་བ་ཕྲག་སྟོང་དང༌། སངས་རྒྱས་བྱེ་བ་བརྒྱ་ཕྲག་སྟོང་དང༌། སངས་རྒྱས་
བྱེ་བ་ཁྲག་ཁྲིག་དང༌། སངས་རྒྱས་བྱེ་བ་དུང་ཕྱུར་དང༌། སངས་རྒྱས་བྱེ་བ་ཐམས་ཅད་དང༌། སངས་རྒྱས་བྱེ་བ་ཁྲག་ཁྲིག་དང༌། དེའི་འོག་མའི་སེམས་ཀྱིས་སངས་རྒྱས་འབྱུང་བ་གཅིག་
ནས་གཅིག་ཏུ་བརྒྱུད་པ། བརྗོད་དུ་མེད་པའི་ཡང་བརྗོད་དུ་མེད་པ་དག་ཀྱང་མཐོང་ངོ༌། །དེའི་འོག་མའི་སེམས་ཀྱིས་དེ་བཞིན་གཤེགས་པ་འཛམ་བུའི་གླིང་གི་རྡུལ་ཤིན་ཏུ་ཕྲ་བ་སྙེད་ཀྱང་མཐོང་
ངོ༌། །དེའི་འོག་མའི་སེམས་ཀྱིས་དེ་བཞིན་གཤེགས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་བར་གྱི་རྡུལ་ཤིན་ཏུ་ཕྲ་བ་སྙེད་ཀྱང་མཐོང་སྟེ། དེ་བཞིན་གཤེགས་པ་
དེ་དག་གིས་ཐུགས་དང་པོ་བསྐྱེད་པའི་ཚོགས་གཅིག་ནས་གཅིག་ཏུ་བརྒྱུད་པ་ལའང་འཇུག་གོ །ཐུགས་དང་པོ་བསྐྱེད་པས་ཐོབ་པའི་རྣམ་པར་འཕྲུལ་པ་ལའང་འཇུག་གོ །སྨོན་ལམ་རྣམ་
པ་ཐ་དད་པ་མངོན་པར་བསྒྲུབ་པ་རྣམ་པར་དག་པ་ལའང་འཇུག་གོ །སྤྱོད་པ་རྣམ་པར་དག་པ་ལའང་འཇུག་གོ །ཕ་རོལ་ཏུ་ཕྱིན་པ་ཡོངས་སུ་རྫོགས་པར་མཛད་པ་ལའང་འཇུག་གོ །བྱང་ཆུབ་
སེམས་དཔའི་ས་ཐམས་ཅད་ཡོངས་སུ་བསྒྲུབ་པ་ལའང་འཇུག་གོ །བཟོད་པ་བརྙེས་པ་རྣམ་པར་དག་པ་ལའང་འཇུག་གོ །བདུད་ཀྱི་དཀྲུགས་མ་རྣམ་པར་འཐོར་བའི་ཁྱུ་མཆོག་གི་མཐུ་

45-1-297a

ཕྱུང་བ་ལའང་འཇུག་གོ །མངོན་པར་རྫོགས་པར་འཚང་རྒྱ་བའི་རྣམ་པར་འཕྲུལ་བའི་རྒྱན་ལའང་འཇུག་གོ །སངས་རྒྱས་ཀྱི་ཞིང་རྣམ་པར་དག་པར་མཛད་པ་
རྣམ་པ་ཐ་དད་པ་ལའང་འཇུག་གོ །སེམས་ཅན་ཡོངས་སུ་སྨིན་པར་མཛད་པ་རྣམ་པ་ཐ་དད་པ་ལའང་འཇུག་གོ །འཁོར་ཀུན་ནས་འདུས་པ་རྣམ་པ་ཐ་དད་པ་ལའང་འཇུག་གོ །འོད་ཀྱི་དཀྱིལ་
འཁོར་རྣམ་པ་ཐ་དད་པ་ལའང་འཇུག་གོ །ཆོས་ཀྱི་འཁོར་ལོ་བསྐོར་བའི་ཁྱུ་མཆོག་གིས་མཐུ་ཕྱུང་བ་ལའང་འཇུག་གོ །སངས་རྒྱས་ཀྱི་རྫུ་འཕྲུལ་དང༌། རྣམ་པར་འཕྲུལ་པ་དང༌། ཆོ་
འཕྲུལ་ལའང་འཇུག་གོ །དེ་བཞིན་གཤེགས་པ་དེ་དག་གིས་ཆོས་བསྟན་པའང་ཤིན་ཏུ་རྣམ་པར་གསལ་བ་དང༌། མ་འདྲེས་པར་དྲན་ཏེ་ཡང་དག་པར་འཛིན་ཏོ། །དྲན་པས་ཡོངས་
སུ་བཅངས་སོ། །རིག་པས་རབ་ཏུ་ཤེས་པར་བྱེད་དོ། །བློ་གྲོས་ཀྱིས་ཤིན་ཏུ་རྣམ་པར་འབྱེད་དོ། །བློས་རྟོགས་པར་བྱེད་དོ། །ཤེས་རབ་ཀྱིས་སྣང་བར་བྱེད་དོ། །མ་བྱོན་པའི་སངས་
རྒྱས་གཅིག་ནས་གཅིག་ཏུ་བརྒྱུད་པ་བྱམས་པ་ལ་སོགས་པ་དག་ཀྱང་མཐོང་ཞིང་ཤེས་ཏེ། སེམས་ཀྱི་སྐད་ཅིག་གཅིག་ལ་སངས་རྒྱས་བརྒྱའང་མཐོང་ངོ༌། །དེའི་འོག་མའི་སེམས་
ཀྱིས་སངས་རྒྱས་སྟོང་ཡང་མཐོང་བ་ནས། དེའི་འོག་མའི་སེམས་ཀྱིས་དེ་བཞིན་གཤེགས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་

45-1-297b

དག་ཀྱང་མཐོང་སྟེ། དེ་བཞིན་གཤེགས་པ་དེ་དག་གིས་ཐུགས་དང་པོ་བསྐྱེད་པའི་ཚོགས་གཅིག་ནས་གཅིག་ཏུ་བརྒྱུད་པ་ལའང་འཇུག་གོ །དེ་བཞིན་གཤེགས་པ་དེ་དག་གིས་ཆོས་བསྟན་པ་
ཡང་ཤིན་ཏུ་གསལ་བ་དང༌། མ་འདྲེས་པ་རྗེས་སུ་དྲན་ཏེ། ཡང་དག་པར་འཛིན་ཏོ། །དྲན་པས་ཡོངས་སུ་བཅངས་སོ། །རིག་པས་རབ་ཏུ་ཤེས་པར་བྱེད་དོ། །བློ་གྲོས་ཀྱིས་རྣམ་པར་འབྱེད་དོ། །
བློས་རྟོགས་པར་བྱེད་དོ། །ཤེས་རབ་ཀྱིས་སྣང་བར་བྱེད་དོ། །ཇི་ལྟར་འཇིག་རྟེན་གྱི་ཁམས་ཀྱི་རྒྱུད་འདི། སྔོན་གྱི་མཐའ་དང༌། ཕྱི་མའི་མཐར་གཏོགས་པའི་སངས་རྒྱས་གཅིག་ནས་གཅིག་ཏུ་
བརྒྱུད་པ་མཐོང་ཞིང་ཤེས་པ་དེ་བཞིན་དུ་ཕྱོགས་བཅུའི་འཇིག་རྟེན་གྱི་ཁམས་ཀྱི་རྒྱུད་འདས་པ་དང༌། མ་འོངས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་སྙེད་ཀྱི་དེ་བཞིན་
གཤེགས་པ་གཅིག་ནས་གཅིག་ཏུ་བརྒྱུད་པ། ཐམས་ཅད་ཀྱང་ཤེས་ཤིང་མཐོང་ངོ༌། །དེ་བཞིན་གཤེགས་པ་དེ་དག་གི་ཐུགས་དང་པོ་བསྐྱེད་པའི་ཚོགས་གཅིག་ནས་གཅིག་ཏུ་བརྒྱུད་
པ་ལའང་འཇུག་གོ །སངས་རྒྱས་གཅིག་ནས་གཅིག་ཏུ་བརྒྱུད་པ་དེ་ལའང་རྒྱུན་མི་འཆད་པ་དང༌། མི་ཟད་པ་དང༌། དད་པས་ཤེས་པར་བྱ་བ་དང༌། བྱང་ཆུབ་སེམས་དཔའི་བརྩོན་
འགྲུས་དང༌། ཞེ་ནོན་པས་ཁོང་དུ་ཆུད་པར་བྱ་བ་དང༌། བྱང་ཆུབ་སེམས་དཔའི་བརྩོན་འགྲུས་ཀྱི་ཤུགས་རྣམ་པར་འཕེལ་བར་བྱེད་པ་དང༌། འཇིག་རྟེན་ཐམས་ཅད་དང༌། ཉན་ཐོས་

45-1-298a

དང༌། རང་སངས་རྒྱས་ཐམས་ཅད་དང༌། དེའི་ཡུལ་ལ་མ་ཞུགས་པའི་བྱང་ཆུབ་སེམས་དཔའ་ཐམས་ཅད་ཀྱིས་མི་འཕྲོགས་པར་ཤེས་ཤིང་ཁོང་དུ་
ཆུད་པར་བྱེད་དོ། །རྣམ་པར་སྣང་མཛད་ལ་སོགས་པ་ད་ལྟར་བྱུང་བའི་དེ་བཞིན་གཤེགས་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པ། གཅིག་ནས་གཅིག་ཏུ་
བརྒྱུད་པ་ཐམས་ཅད་ཀྱང་མཐོང་ཞིང་ཤེས་ཏེ། སེམས་ཀྱི་སྐད་ཅིག་གཅིག་ལ་སངས་རྒྱས་བརྒྱའང་མཐོང་ཞིང་ཤེས་སོ། །དེའི་འོག་མའི་སེམས་ཀྱིས་སངས་རྒྱས་སྟོང་ཡང་
མཐོང་བ་ནས། དེའི་འོག་མའི་སེམས་ཀྱིས། དེ་བཞིན་གཤེགས་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་བར་དུའང་མཐོང་སྟེ།
ནམ་དེ་བཞིན་གཤེགས་པ་གང་ཞིག་གི་ཞལ་བལྟ་བར་དགའ་བ་དེའི་ཚེའང་དེ་བཞིན་དུ་མཐོང་སྟེ། སངས་རྒྱས་བཅོམ་ལྡན་འདས་དེ་དག་གིས་བསྟན་པ་དང༌། བསྟན་པ་
མཛད་པ་དང༌། བསྟན་པར་འགྱུར་བ་དེ་དག་ཐམས་ཅད་ཀྱང་ཐོས་སོ། །ཐོས་ནས་ཀྱང་འཛིན་ཏོ། །དྲན་པས་ཡོངས་སུ་བཅངས་སོ། །རིགས་པས་རབ་ཏུ་ཤེས་པར་
བྱེད་དོ། །བློ་གྲོས་ཀྱིས་རྣམ་པར་འབྱེད་དོ། །བློས་རྟོགས་པར་བྱེད་དེ། །ཤེས་རབ་ཀྱིས་སྣང་བར་བྱེད་དོ། །རིགས་ཀྱི་བུ། ཁོ་བོས་ནི་བྱང་ཆུབ་སེམས་དཔའི་རྣམ་པར་ཐར་པ་ཡོངས་

45-1-298b

སུ་མྱ་ངན་ལས་མི་འདའ་བའི་མཐར་ཕྱིན་པ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་དུས་གསུམ་སྐད་ཅིག་གཅིག་ཏུ་ཤེས་པ་རབ་ཏུ་ཐོབ་པ། སྐད་ཅིག་གི་ཆ་ཤས་ལ་ཏིང་ངེ་འཛིན་
རྣམ་པར་ཕྱེ་བ་ལ་སྤྱོད་པ། དེ་བཞིན་གཤེགས་པའི་ཉི་མ་ལས་བྱུང་བ། རྟོག་པ་དང་རྣམ་པར་རྟོག་པ་ཐམས་ཅད་མཉམ་པ་ཉིད་དུ་ཁོང་དུ་ཆུད་པ། སངས་རྒྱས་ཐམས་ཅད་དང་མཉམ་པའི་
ཏིང་ངེ་འཛིན་རྗེས་སུ་རྟོགས་པ། བདག་དང༌། སེམས་ཅན་དང༌། སངས་རྒྱས་མི་གཉིས་པར་སྤྱོད་པ། རང་བཞིན་གྱིས་འོད་གསལ་བའི་ཆོས་ཀྱི་རྒྱན་གྱི་དཀྱིལ་འཁོར་དང་ལྡན་པ། ཡེ་ཤེས་ཀྱི་
འཁྲུལ་འཁོར་གྱིས་འཇིག་རྟེན་གྱི་དྲ་བ་འགེངས་པ། དེ་བཞིན་གཤེགས་པ་རྒྱ་མཚོ་ཐམས་ཅད་དང་མི་འགལ་བར་རྣམ་པར་སྤྱོད་པ། ཆོས་ཀྱི་དབྱིངས་ཐམས་ཅད་དུ་རྣམ་པར་རྟོགས་པར་
བྱེད་པའི་ཡེ་ཤེས་ཀྱི་ཡུལ་དང་ལྡན་པ། དེ་བཞིན་གཤེགས་པ་ཐམས་ཅད་ཀྱིས་ཆོས་བསྟན་པ་རྣམ་པར་རིག་པར་བྱེད་པའི་ཡེ་ཤེས་ཀྱི་ཡུལ་ཅན་དེ་དག་གི་སྤྱོད་པ་ཤེས་པའམ། ཡོན་
ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། ལྷོ་ཕྱོགས་ཀྱི་རྒྱུད་འདི་ཉིད་ན། རི་གྲུ་འཛིན་ཅེས་བྱ་བ་ཡོད་དེ། དེ་ན་བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོ་ཞེས་བྱ་བ་
འདུག་གི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག་ཅེས་ནས། དེའི་ཚེ་ཚིགས་

45-1-299a

སུ་བཅད་པ་འདི་གཉིས་སྨྲས་སོ། །སོང་ཤིག་ནོར་བཟང་དཔལ་གྱི་ཆུ་རྒྱལ་དབུས་ཞིག་ན། །མཁས་པ་རྣམས་ཀྱི་རི་རྒྱལ་གྲུ་འཛིན་མཛེས་པ་ཡོད། །རིན་ཆེན་རྒྱུས་
བྱས་ཤིང་དང་ནགས་ཚལ་མེ་ཏོག་མང༌། །བཟའ་ཤིང་ར་བ་རྫིང་དང་ཆུ་བྲན་འབབ་པར་ལྡན། །རི་མཆོག་དེ་ལ་བརྟན་པ་སྤྱན་རས་གཟིགས་ཀྱི་དབང༌། །འགྲོ་བ་རྣམས་ལ་ཕན་པའི་
དོན་དུ་རྣམ་པར་སྤྱོད། །དེ་གན་སོང་དང་ནོར་བཟང་ཁྱོད་ལ་མགོན་པོ་ཡིས། །ཡོན་ཏན་རྒྱ་ཆེན་ཚུལ་ལ་འཇུག་པ་སྟོན་པར་བྱེད། །དེ་ནས་ཚོང་དཔོན་གྱི་བུ་ནོར་བཟང་གིས། ཁྱིམ་
བདག་ནན་ཁུགས་ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ནས། ཁྱིམ་བདག་ནན་ཁུགས་ལ་ལན་བརྒྱ་སྟོང་དུ་མས་གཡས་ཕྱོགས་སུ་བསྐོར་བ་བྱས་ཏེ། ཡང་དང་ཡང་བལྟས་
ནས༑ ཁྱིམ་བདག་ནན་ཁུགས་ཀྱི་དྲུང་ནས་སོང་ངོ༌།།    །།བམ་པོ་དགུ་བཅུ་རྩ་བརྒྱད་པ། དེ་ནས་ཚོང་དཔོན་གྱི་བུ་ནོར་བཟང༌། ཁྱིམ་བདག་ནན་ཁུགས་ཀྱི་གདམས་
ངག་རྗེས་སུ་སེམས་ཤིང༌། བྱང་ཆུབ་སེམས་དཔའི་མོས་པའི་མཛོད་དེ་ནི་ཤེས་པར་བྱེད། བྱང་ཆུབ་སེམས་དཔའི་རྗེས་སུ་དྲན་པའི་སྟོབས་དེ་ནི་རྗེས་སུ་དྲན་པར་བྱེད། སངས་
རྒྱས་ཀྱི་ཚུལ་གཅིག་ནས་གཅིག་ཏུ་བརྒྱུད་པའི་སྟོབས་ནི་ཡང་དག་པར་འཛིན། སངས་རྒྱས་གཅིག་ནས་གཅིག་ཏུ་བརྒྱུད་པའི་མཚམས་ནི་ཁོང་དུ་ཆུད་པར་བྱེད། རྣས་

45-1-299b

ཐོས་པའི་སངས་རྒྱས་ཀྱི་མཚན་དེ་དག་གི་ནི་རྗེས་སུ་འབྲང༌། སངས་རྒྱས་ཀྱི་ཆོས་བསྟན་པའི་ཚུལ་དེ་དག་ནི་མཐུན་པར་བྱེད། སངས་རྒྱས་ཀྱི་ཡང་དག་པར་བསྒྲུབ་པའི་རྒྱན་དེ་ནི་ཁོང་དུ་
ཆུད་པར་བྱེད། སངས་རྒྱས་མངོན་པར་རྫོགས་པར་འཚང་རྒྱ་བའི་ཁྱུ་མཆོག་གི་མཐུ་ཕྱུང་བ་དེ་ལ་ནི་ཡིད་ཆེས་པར་བྱེད། དེ་བཞིན་གཤེགས་པའི་འཕྲིན་ལས་བསམ་གྱིས་མི་ཁྱབ་པ་
དེ་ནི་མངོན་དུ་བྱེད་ཅིང༌། མཐར་གྱིས་རི་གྲུ་འཛིན་གང་ན་བ་དེར་སོང་ནས། རི་གྲུ་འཛིན་གྱི་སྟེང་དུ་ཕྱིན་ཏེ། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོ་ཡོངས་སུ་རྨེད་
ཅིང་ཚོལ་ཚོལ་བ་ལས། ནུབ་ཕྱོགས་ལོགས་ཀྱི་རིའི་སྨན་ལྗོངས་མཚོ་དང༌། མཚེའུ་དང༌། འབབ་ཆུས་མཛེས་པར་གྱུར་པ། བཻ་ཌཱུཪྱ་སྔོན་པོའི་དཀྱིལ་འཁོར་ལྟར་སྔོ་ཞིང་འཇམ་
ལ་གཞོན་པའི་སྤང་ནགས་ཚལ་ཆེན་པོའི་མཐོངས་ན་འདུག་པ་ཞིག་ན། རིན་པོ་ཆེ་རྡོ་རྗེའི་རྡོ་སྟེགས་ཤིག་ལ་སྐྱིལ་མོ་ཀྲུང་བཅས་ཏེ་འདུག་ཅིང༌། རིན་པོ་ཆེ་སྣ་ཚོགས་ཀྱི་རྡོ་སྟེགས་
ལ་འཁོད་པའི་བྱང་ཆུབ་སེམས་དཔའི་ཚོགས་དཔག་ཏུ་མེད་པས་ཀུན་ནས་བསྐོར་ཅིང་ཆོས་སྟོན་ཏེ། ཆོས་ཀྱི་རྣམ་གྲངས་འགྲོ་བ་ཐམས་ཅད་ཡོངས་སུ་སྡུད་པའི་ཡུལ་བྱམས་པ་
ཆེན་པོ་དང༌། སྙིང་རྗེ་ཆེན་པོའི་སྒོ་གསལ་བར་སྟོན་པ་ཞེས་བྱ་བ་ཡང་དག་པར་སྟོན་ཅིང་འདུག་པ་མཐོང་ངོ༌། །མཐོང་ནས་ཀྱང་དགའ་རངས་ཏེ། མགུ་ཞིང་ཉམས་བདེ་ལ་ཚིམ་

45-1-300a

ཞིང་ཡིད་བདེ་བ་སྐྱེས་ནས་དགའ་བས་རྒྱས་ཤིང་མི་འཛུམ་པའི་མིག་གིས་ཐལ་མོ་སྦྱར་ནས། དགེ་བའི་བཤེས་གཉེན་ལ་དད་པའི་ཤུགས་དང་ལྡན་པས།
སེམས་མི་འཁྲུགས་པ། དགེ་བའི་བཤེས་གཉེན་མཐོང་ན་སངས་རྒྱས་ཐམས་ཅད་མཐོང་བར་འཛིན་པ་དགེ་བའི་བཤེས་གཉེན་ལས་བྱུང་བའི་ཆོས་ཀྱི་སྤྲིན་ཐམས་ཅད་ཡང་དག་པར་
གཟུང་བའི་འདུ་ཤེས་དང་ལྡན་པ། ཡོན་ཏན་དང༌། ནན་ཏན་ཐམས་ཅད་དགེ་བའི་བཤེས་གཉེན་ལ་རག་ལུས་པའི་འདུ་ཤེས་ཅན། དགེ་བའི་བཤེས་གཉེན་དང་ཕྲད་པ་ཤིན་
ཏུ་དགའ་བར་སེམས་པ། དགེ་བའི་བཤེས་གཉེན་ལས་སྟོབས་བཅུའི་ཡེ་ཤེས་རིན་པོ་ཆེ་འབྱུང་ཞིང་འཐོབ་པར་འགྱུར་པའི་འདུ་ཤེས་དང་ལྡན་པ། དགེ་བའི་བཤེས་གཉེན་
ལས་ཡེ་ཤེས་སྣང་བ་མི་ཟད་པ་འབྱུང་བའི་འདུ་ཤེས་ཅན། དགེ་བའི་བཤེས་གཉེན་གྱི་རྟེན་གྱིས་བསོད་ནམས་ཀྱི་རྒྱུད་རྣམ་པར་འཕེལ་བར་འགྱུར་བའི་འདུ་ཤེས་དང་
ལྡན་པ། དགེ་བའི་བཤེས་གཉེན་ནི་ཐམས་ཅད་མཁྱེན་པ་ཉིད་ཀྱི་སྒོ་ཡང་དག་པར་སྟོན་པའི་འདུ་ཤེས་དང་ལྡན་པ། དགེ་བའི་བཤེས་གཉེན་ནི་ཡེ་ཤེས་ཀྱི་རྒྱ་མཚོ་
ཆེན་པོ་ལ་འཇུག་པ་ཡོངས་སུ་སྟོན་པར་འདུ་ཤེས་པ། དགེ་བའི་བཤེས་གཉེན་ནི་ཐམས་ཅད་མཁྱེན་པ་ཉིད་ཀྱི་ཚོགས་ཡང་དག་པར་འདུས་པ་ཡོངས་སུ་བསྐྱེད་པའི་འདུ་

45-1-300b

ཤེས་དང་ལྡན་པ་དེ། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོ་གང་ན་བ་དེར་ཕྱིན་ཏེ། །དེ་ནས་བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོས། ཚོང་དཔོན་གྱི་བུ་
ནོར་བཟང་རིང་ཞིག་ནས་ཚུར་འོང་བ་མཐོང་ནས་སྨྲས་པ། ཚུར་ཤོག། དཔེ་མེད་པའི་ཐེག་པ་ཆེན་པོ་ཡངས་ཤིང༌། བསམ་གྱིས་མི་ཁྱབ་པ་ལ་ཞུགས་པ། སྐྱེ་བ་ལས་བྱུང་བའི་སྡུག་བསྔལ་
སྣ་ཚོགས་ཀྱིས་གཙེས་ཤིང་སྐྱབས་མེད་པར་གྱུར་པའི་འགྲོ་བ་ཐམས་ཅད་ཡོངས་སུ་བསྐྱབས་པའི་བསམ་པ་དང་ལྡན་པ། སངས་རྒྱས་ཀྱིས་ཆོས་ཐམས་ཅད་མངོན་སུམ་དུ་གྱུར་པ། འཇིག་
རྟེན་ཐམས་ཅད་ལས་འདས་ཏེ། དཔེ་མེད་ཚད་མེད་པ་ལ་མངོན་པར་མོས་པ། སྙིང་རྗེ་ཆེན་པོས་བྱིན་གྱིས་བརླབས་པས་འགྲོ་བ་ཐམས་ཅད་ཡོངས་སུ་བསྐྱབས་པའི་བློ་གྲོས་ཅན། བལྟ་
ན་ཀུན་ཏུ་བཟང་པོའི་སྤྱོད་པ་ལ་མངོན་དུ་བལྟས་པ། སྨོན་ལམ་ཆེན་པོའི་དཀྱིལ་འཁོར་ཡོངས་སུ་སྦྱངས་པའི་སེམས་དང་ལྡན་པ། སངས་རྒྱས་ཐམས་ཅད་ཀྱི་ཆོས་ཀྱི་སྤྲིན་ཡོངས་སུ་
གཟུང་བར་མོས་པ། དགེ་བའི་རྩ་བ་བསགས་པས་ངོམས་མི་ཤེས་པའི་བསམ་པ་དང་ལྡན་པ། དགེ་བའི་བཤེས་གཉེན་གྱི་གདམས་ངག་ལ་ཡང་དག་པར་ཞུགས་པ། འཇམ་དཔལ་
གྱི་ཡེ་ཤེས་རྒྱ་མཚོ་ལས་བྱུང་བའི་ཡོན་ཏན་གྱི་འབྱུང་གནས་སངས་རྒྱས་ཀྱི་བྱིན་གྱི་རླབས་ཐོབ་པར་བྱ་བ་ལ་མངོན་དུ་བལྟས་པ། ཏིང་ངེ་འཛིན་གྱི་སྣང་བ་དང་ཤུགས་རབ་ཏུ་ཐོབ་

45-1-301a

པ༑ སངས་རྒྱས་ཐམས་ཅད་ཀྱི་ཆོས་ཀྱི་སྤྲིན་གྱི་ཆར་ཡང་དག་པར་གཟུང་བ་ལ་མངོན་པར་མོས་པའི་སེམས་དང་ལྡན་པ། སངས་རྒྱས་མཐོང་བས་དགའ་བ་དང༌།
མོས་པའི་ཤུགས་ཀྱིས་ཡིད་རབ་ཏུ་བདེ་བར་གྱུར་པ། ལེགས་པར་སྤྱོད་པ་ཚད་མེད་ཅིང་བསམ་གྱིས་མི་ཁྱབ་པའི་ཤུགས་ཀྱིས་མངོན་པར་བརླན་པའི་སེམས་དང་ལྡན་པ། ཡོན་ཏན་
ལ་ནན་ཏན་དུ་བྱ་བའི་ཤུགས་ཀྱིས་རྣམ་པར་དག་པའི་བསོད་ནམས་དང་ཡེ་ཤེས་ཀྱི་མཛོད་བདག་ལ་མངོན་དུ་གྱུར་པ། ཐམས་ཅད་མཁྱེན་པའི་ཡེ་ཤེས་མཐོང་བའི་ལམ་གྱི་ཤུགས་
གཞན་ལ་ཡོངས་སུ་བསྟན་པའི་བསམ་པ་ཅན། སྙིང་རྗེ་ཆེན་པོའི་ཤུགས་མ་ཉམས་པའི་རྩ་བ་དང་ལྡན་པ། དེ་བཞིན་གཤེགས་པའི་ཡེ་ཤེས་སྣང་བའི་ཤུགས་ཡང་དག་པར་
གཟུང་བའི་བློ་གྲོས་ཅན་ཁྱོད་འོངས་པ་ལེགས་སོ། །དེ་ནས་ཚོང་དཔོན་གྱི་བུ་ནོར་བཟང༌། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོ་གང་ན་བ་དེར་སོང་ནས། བྱང་ཆུབ་
སེམས་དཔའ་སྤྱན་རས་གཟིགས་ཀྱི་དབང་པོའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། བྱང་ཆུབ་སེམས་དཔའ་སྤྱན་རས་གཟིགས་ལ་ལན་བརྒྱ་སྟོང་དུ་མར་གཡས་ཕྱོགས་
སུ་བསྐོར་བ་བྱས་ནས་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་

45-1-301b

ན༑ ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་
གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་
དུ་བགྱི་བ་འཕགས་པས་བདག་ལ་བཤད་དུ་གསོལ། དེ་ནས་བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོས། མདོག་འཛམ་བུ་ཆུ་ཀླུང་གི་གསེར་གྱི་ཁ་དོག་ཏུ་འདུག་པ།
འོད་ཀྱི་དྲ་བ་རྣམ་པ་སྣ་ཚོགས་ཚད་མེད་པ་འཕྲོ་བའི་རྒྱན་གྱི་སྤྲིན་རབ་ཏུ་འགྱེད་པའི་ལག་པ་གཡས་པ་བརྐྱང་སྟེ། མཚན་དང་དཔེ་བྱད་བཟང་པོ་ལས་བྱུང་བའི་འོད་ཟེར་སྣ་ཚོགས་དྲི་མ་
མེད་པ། ལུས་དང་སེམས་ཀྱི་བདེ་བ་ཚད་མེད་པ་རབ་ཏུ་སྐྱེད་པའི་ཚོགས་ཀྱིས་ཤིན་ཏུ་རྒྱས་པའི་ལག་པ། ཚོང་དཔོན་གྱི་བུ་ནོར་བཟང་གི་སྤྱི་བོ་ལ་བཞག་སྟེ་འདི་སྐད་ཅེས་སྨྲས་སོ།།
རིགས་ཀྱི་བུ། དེ་ལྟར་ཁྱོད་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་ལེགས་སོ། །ལེགས་སོ། །རིགས་ཀྱི་བུ། ང་ནི་བྱང་ཆུབ་སེམས་དཔའི་སྤྱོད་པའི་
སྒོ་སྙིང་རྗེ་ཆེན་པོའི་སྒོ་ཐོགས་པ་མེད་པ་ཞེས་བྱ་བ་ཤེས་ཏེ། རིགས་ཀྱི་བུ། ང་ནི་བྱང་ཆུབ་སེམས་དཔའི་སྤྱོད་པའི་སྒོ་སྙིང་རྗེ་ཆེན་པོའི་སྒོ་ཐོགས་པ་མེད་པ་དེ་ནི། འགྲོ་བ་ཐམས་ཅད་

45-1-302a

ལ་དབྱེ་བ་མེད་པར་སེམས་ཅན་ཡོངས་སུ་སྨིན་པར་བྱ་བ་དང་གདུལ་བ་ལ་ཞུགས་པ། སྒོ་ཀུན་ནས་ཐོས་ཤིང་རྣམ་པར་རིག་པར་འགྱུར་བས། སེམས་ཅན་ཡོངས་
སུ་བསྡུ་བ་དང་གདུལ་བ་ལ་ཉེ་བར་གནས་པ་སྟེ། རིགས་ཀྱི་བུ། དེ་ལྟར་བྱང་ཆུབ་སེམས་དཔའི་སྤྱོད་པའི་སྒོ་སྙིང་རྗེ་ཆེན་པོའི་སྒོ་ཐོགས་པ་མེད་པ་ལ་གནས་པས། དེ་བཞིན་གཤེགས་
པ་ཐམས་ཅད་ཀྱི་ཞབས་ཀྱི་དྲུང་ནས་ཀྱང་མི་གཡོ་ལ། སེམས་ཅན་ཐམས་ཅད་ཀྱི་དགོས་པ་ལའང་སྟ་གོན་དུ་གནས་ཏེ། སྦྱིན་པས་ཀྱང་སེམས་ཅན་ཡོངས་སུ་སྡུད་དོ། །ངག་སྙན་
པ་དང༌། དོན་བྱ་བ་དང༌། དོན་མཐུན་པས་ཀྱང་སེམས་ཅན་ཡོངས་སུ་སྡུད་དོ། །གཟུགས་ཀྱི་ལུས་རྣམ་པར་བསྟན་པས་ཀྱང་སེམས་ཅན་ཡོངས་སུ་སྨིན་པར་བྱེད་དོ། །ཁ་དོག་
དང༌། དབྱིབས་དང༌། གཟུགས་བསམ་གྱིས་མི་ཁྱབ་པ་བསྟན་ཏེ། རྣམ་པར་དམིགས་པར་བྱ་བ་དང༌། འོད་ཟེར་གྱི་དྲ་བ་དགྱེ་བས་ཀྱང༌། སེམས་ཅན་རབ་ཏུ་སིམ་པར་བྱེད་
ཅིང་ཡོངས་སུ་སྨིན་པར་བྱེད་དོ། །བསམ་པ་ཇི་ལྟ་བ་བཞིན་དུ་དབྱངས་བརྗོད་པ་དང༌། ཅི་ལ་དགའ་བའི་སྤྱོད་ལམ་ཡོངས་སུ་བསྟན་པ་དང༌། མོས་པ་སྣ་ཚོགས་དང་ཚུལ་མཐུན་
པར་ཆོས་བསྟན་པ་དང༌། རྫུ་འཕྲུལ་དང༌། རྣམ་འཕྲུལ་བ་རྣམ་པ་སྣ་ཚོགས་དང༌། དགེ་བའི་ཆོས་བསགས་པར་བག་མི་བྱེད་པའི་སེམས་ཅན་གྱི་སེམས་ཡོངས་སུ་བསྐུལ་

45-1-302b

བ་དང༌། བསམ་པ་དང་མཐུན་པར་སྤྲུལ་པ་སྣ་ཚོགས་ཚད་མེད་པ་ཡོངས་སུ་བསྟན་པ་དང༌། རིགས་སྣ་ཚོགས་སུ་སྐྱེས་པའི་སེམས་ཅན་རྣམ་དང་སྐལ་པ་མཐུན་པའི་གཟུགས་ཡོངས་སུ་
བསྟན་པ་དང༌། གནས་གཅིག་ཏུ་འགྲོགས་པས་ཀྱང༌། སེམས་ཅན་ཡོངས་སུ་བསྡུས་ཤིང་ཡོངས་སུ་སྨིན་པར་བྱེད་དོ། །རིགས་ཀྱི་བུ། དེ་ལྟར་ངས་བྱང་ཆུབ་སེམས་དཔའི་སྤྱོད་པའི་སྒོ་
སྙིང་རྗེ་ཆེན་པོའི་སྒོ་ཐོགས་པ་མེད་པ་འདི་ཡོངས་སུ་སྦྱངས་པས། འགྲོ་བ་ཐམས་ཅད་རབ་ཏུ་རྟེན་པའི་སྨོན་ལམ་བསྐྱེད་དེ། འདི་ལྟར་སེམས་ཅན་ཐམས་ཅད་ཀྱི་གཡང་སའི་འཇིགས་པ་
དང༌། སེམས་ཅན་ཐམས་ཅད་ཀྱི་རྒྱུད་ཀྱི་འཇིགས་པ་ཞི་བར་བྱ་བ་དང༌། སེམས་ཅན་ཐམས་ཅད་ཀྱི་མགོ་རྨོངས་པའི་འཇིགས་པ་རྣམ་པར་བཟློག་པ་དང༌། སེམས་ཅན་ཐམས་ཅད་
ཀྱིས་བཅིངས་པའི་འཇིགས་པ་ཡོངས་སུ་གཅད་པ་དང༌། སེམས་ཅན་ཐམས་ཅད་ཀྱི་སྲོག་ལ་བབ་པར་མི་བདེ་བའི་འཇིགས་པ་རྣམ་པར་བཟློག་པ་དང༌། སེམས་ཅན་ཐམས་ཅད་ཀྱི་
ཡོ་བྱད་ཀྱིས་ཕོངས་པའི་འཇིགས་པ་བསལ་བ་དང༌། སེམས་ཅན་ཐམས་ཅད་ཀྱི་འཚོ་བ་མེད་པའི་འཇིགས་པ་ཞི་བར་བྱ་བ་དང༌། སེམས་ཅན་ཐམས་ཅད་ཀྱི་གྲགས་པ་མེད་པའི་འཇིགས་
པ་ལས་ཡོངས་སུ་བཟླ་བ་དང༌། སེམས་ཅན་ཐམས་ཅད་ཀྱི་འཁོར་བའི་འཇིགས་པ་རབ་ཏུ་ཞི་བར་བྱ་བ་དང༌། སེམས་ཅན་ཐམས་ཅད་ཀྱི་འཁོར་དུ་བག་ཚ་བའི་འཇིགས་པ་མེད་པ་

45-1-303a

བྱ་བ་དང༌། །སེམས་ཅན་ཐམས་ཅད་འཆི་བའི་འཇིགས་པ་ལས་རྣམ་པར་བཟླ་བ་དང༌། སེམས་ཅན་ཐམས་ཅད་ཀྱི་ངན་སོང་གི་འཇིགས་པ་རྣམ་པར་བཟློག་
པ་དང༌། སེམས་ཅན་ཐམས་ཅད་ཀྱི་ལམ་མུན་པས་ཉམ་ང་བ་ཕྱིར་མི་ལྡོག་པའི་སྣང་བས་གསལ་བར་བྱ་བ་དང༌། སེམས་ཅན་ཐམས་ཅད་ཀྱི་སྐལ་བ་མི་མཉམ་པ་དང་འགྲོགས་
པའི་འཇིགས་པ་ཤིན་ཏུ་བསལ་བ་དང༌། སེམས་ཅན་ཐམས་ཅད་ཀྱི་སྡུག་པ་དང་བྲལ་བའི་འཇིགས་པ་དགག་པར་བྱ་བ་དང༌། སེམས་ཅན་ཐམས་ཅད་ཀྱི་མི་སྡུག་པ་དང་འགྲོགས་
པའི་འཇིགས་པ་མེད་པར་བྱ་བ་དང༌། སེམས་ཅན་ཐམས་ཅད་ལུས་ལ་མི་བདེ་བའི་འཇིགས་པ་དང་བྲལ་བར་བྱ་བ་དང༌། སེམས་ཅན་ཐམས་ཅད་སེམས་ལ་མི་བདེ་བའི་འཇིགས་
པ་ལས་དགྲོལ་བ་དང༌། སེམས་ཅན་ཐམས་ཅད་སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་ལས་ཡོངས་སུ་བཟླ་བའི་ཕྱིར། འགྲོ་བ་ཐམས་ཅད་རབ་ཏུ་རྟེན་པའི་སྨོན་
ལམ་མངོན་པར་བསྒྲུབ་པ་འདི་བྱས་སོ། །སེམས་ཅན་ཐམས་ཅད་ཀྱི་འཇིགས་པ་རྣམ་པར་ཞི་བར་བྱ་བའི་ཕྱིར་ཡང་འཇིག་རྟེན་དུ་རྗེས་སུ་དྲན་པའི་སྒོ་བྱིན་གྱིས་བརླབས་སོ། །
སེམས་ཅན་ཐམས་ཅད་འཇིགས་པ་དང་བྲལ་བར་བྱ་བའི་ཕྱིར། རང་གི་མིང་གི་འཁོར་ལོའང་འཇིག་རྟེན་དུ་རྣམ་པར་དམིགས་པར་བྱས་སོ། །དུས་ཇི་ལྟ་བ་བཞིན་དུ་འགྲོ་

45-1-303b

བས་རྣམ་པར་དམིགས་པར་བྱ་བའི་ཕྱིར། འགྲོ་བ་ཐམས་ཅད་རྣམ་པའི་བྱེ་བྲག་མཐའ་ཡས་པ་དང་མཉམ་པར་ངའི་ལུས་ཀྱང་བྱིན་གྱིས་བརླབས་སོ། །རིགས་ཀྱི་བུ། དེ་ལྟར་ང་ནི་ཐབས་འདིས་
སེམས་ཅན་ཐམས་ཅད་འཇིགས་པ་ལས་ཡོངས་སུ་བཀྲོལ་ཞིང་སངས་རྒྱས་ཀྱི་ཆོས་ཐམས་ཅད་ཐོབ་པར་བྱ་བའི་ཕྱིར། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་
ཅིང་ཕྱིར་མི་ལྡོག་པར་བྱེད་དོ། །རིགས་ཀྱི་བུ། ངས་བྱང་ཆུབ་སེམས་དཔའི་སྤྱོད་པའི་སྒོ་སྙིང་རྗེ་ཆེན་པོའི་སྒོ་ཐོགས་པ་མེད་པ་འདི་ཐོབ་པར་ཟད་ན། ངས་བྱང་ཆུབ་སེམས་དཔའ་ཀུན་ཏུ་
བཟང་པོ་རྣམས་སངས་རྒྱས་ཐམས་ཅད་ཀྱི་སྨོན་ལམ་གྱི་དཀྱིལ་འཁོར་ལ་རྣམ་པར་དག་པ། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ཁོང་དུ་ཆུད་པར་རྟོགས་པ། དགེ་བའི་
ཆོས་མངོན་པར་འདུ་བྱ་བ་རྒྱུན་མི་གཅོད་པའི་རྒྱུད་དང་ལྡན་པ། བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་ཀྱི་རྒྱུད་ལ་རྟག་ཏུ་མཉམ་པར་གཞག་པ། བསྐལ་པ་ཐམས་ཅད་དུ་
གནས་ཤིང་སྤྱོད་པ་ལས་ཕྱིར་མི་ལྡོག་པའི་རྒྱུད་དང་ལྡན་པ། དུས་གསུམ་ཐམས་ཅད་ཀྱི་ཚུལ་རྗེས་སུ་རྟོགས་པའི་རྒྱུད་དང་ལྡན་པ། འཇིག་རྟེན་གྱི་ཁམས་ཐམས་ཅད་ཀྱི་ཀློང་
ཡོངས་སུ་འཁྱིལ་བའི་རྒྱུད་ལ་མཁས་པ། སེམས་ཅན་ཐམས་ཅད་ཀྱི་མི་དགེ་བའི་སེམས་རྣམ་པར་ཞི་བར་བྱེད་པའི་རྒྱུད་དང་ལྡན་པ། སེམས་ཅན་ཐམས་ཅད་ཀྱི་དགེ་བའི་སེམས་

45-1-304a

ཡོངས་སུ་འཕེལ་བའི་རྒྱུད་དང་ལྡན་པ། སེམས་ཅན་ཐམས་ཅད་འཁོར་བའི་རྒྱུན་ལས་ཕྱིར་ལྡོག་པར་བྱེད་པའི་རྒྱུད་དང་ལྡན་པ་དེ་དག་གི་སྤྱོད་པ་ཤེས་པའམ།
ཡོན་ཏན་བརྗོད་པར་ནུས་རེ་སྐན། དེ་ལ་འདི་སྐད་ཅེས་བྱའོ། །གཡས་ཕྱོགས་བསྐོར་བ་བྱས་ཏེ་གུས་པར་བཀུར་བསྟོད་ནས། །ནོར་བཟང་ཤིན་ཏུ་དུལ་བ་ལྷོ་ཕྱོགས་རྒྱུད་དུ་སོང༌། །སྤྱན་
རས་གཟིགས་དབང་དྲང་སྲོང་སྙིང་རྗེ་རྣམ་སྤྱོད་པ། །རིན་ཆེན་རི་ཡི་སུལ་ན་གནས་པར་དེས་ཀྱང་མཐོང༌། །རིན་ཆེན་སྣ་ཚོགས་རྡོ་རྗེའི་རི་ཡི་སྨན་ལྗོངས་ན། །པདྨོའི་སྙིང་པོའི་སེང་གེའི་
ཁྲི་ལ་བརྟན་པ་འདུག། ལྷ་དང་ལྷ་མིན་ཀླུ་དང་སྲིན་པོ་མིའམ་ཅི། །རྒྱལ་བའི་སྲས་ཀྱིས་བསྐོར་ཅིང་དེ་ལ་ཆོས་ཀྱང་སྟོན། །མཐོང་ནས་ནོར་བཟང་དགའ་བ་ཚད་མེད་སྐྱེས་པར་གྱུར། །བསྙེན་
ཏེ་ཡོན་ཏན་རྒྱ་མཚོའི་རྐང་ལ་ཕྱག་འཚལ་ནས། །ཅི་ནས་བཟང་པོའི་སྤྱོད་པ་བདག་གིས་ཐོབ་འགྱུར་བར། །འཕགས་པས་ཐུགས་རྗེ་བསྐྱེད་དེ་གདམས་ཤིང་བསླབ་པར་གསོལ། །
བསོད་ནམས་བརྒྱ་བས་བརྒྱན་པའི་དྲི་མེད་ལག་བརྐྱང་སྟེ། །འོད་སྤྲིན་དྲ་བ་རྒྱ་ཆེན་བཟང་པོ་རབ་བཏོན་ནས། །ནོར་བཟང་སྤྱི་བོར་བཞག་སྟེ་སེམས་ཅན་རྣམ་དག་པ། །སྤྱན་རས་
གཟིགས་ཀྱི་དབང་པོ་མཁས་པས་ཚིག་འདི་སྨྲས། །སངས་རྒྱས་སྲས་པོ་ད་ནི་རྣམ་ཐར་གཅིག་སྒོ་ཤེས། །ཡེ་ཤེས་སྙིང་པོ་རྒྱལ་བ་ཀུན་གྱི་ཐུགས་རྗེས་སྡུག །འགྲོ་བ་ཐམས་ཅད་

45-1-304b

བསྐྱབ་ཅིང་ཡོངས་སུ་བསྡུ་ཕྱིར་བྱུང༌། །ཀུན་ཏུ་བདག་ཉིད་རང་ལ་བྱམས་པ་བཞིན་དུ་རྒྱུ། །འགྲོ་བ་མང་པོ་ཐམས་ཅད་སྡུག་བསྔལ་ཀུན་ལས་སྐྱོབ། །གང་རྣམས་དམ་དུ་བཅིངས་ཤིང་དགྲ་ལག་
ཕྱིན་པ་དང༌། །ལུས་ལ་གཟེར་ཅིང་དེ་བཞིན་བཙོན་རར་བཙུད་པ་ཡང༌། །ང་ཡི་མིང་ཐོས་བཅིངས་ཤིང་བཟུང་བ་ཐར་བར་འགྱུར། །རྒྱལ་པོ་དག་ལ་ཉེས་པའི་གཡོན་བྱས་གསད་སྤངས་པ། །
དེ་ཚེ་དེ་དག་ང་ཡི་མིང་ཡང་དྲན་འགྱུར་ན། །མདའ་འཕངས་དེ་ཡི་ལུས་ལ་ཕོག་པར་མི་འགྱུར་ཏེ། །མཚོན་རྣོན་བཏབ་ཀྱང་དེ་དག་མི་འཛུག་རྒལ་བར་འགྱུར། །དབང་པོའི་འཁོར་དུ་ཕྱིན་
དང་གང་རྣམས་རྩོད་གྱུར་པ། །དགྲ་རྣམས་ཀུན་ལས་རྒྱལ་འགྱུར་གྲགས་པ་ཐོབ་པར་འགྱུར། །གྲགས་དང་གྲོགས་དང་རིགས་དང་ནོར་རྣམས་འཕེལ་བར་འགྱུར། །ང་ཡི་མིང་དྲན་དེ་དག་ཐུབ་
པ་མེད་པར་འགྱུར། །གང་གིས་ང་ཡི་མིང་ནི་རྗེས་སུ་དྲན་བྱས་པ། །དེ་དག་རྐུན་པོས་འཇིགས་དོགས་དགྲས་འཇིགས་ནགས་ཕྱིན་ཏེ། །སེང་གེ་དོམ་གཟིག་གཅན་ཟན་གཡག་རྒོད་
སྦྲུལ་གང་ཡང༌། །དགྲ་རྣམས་ཀུན་ལས་རྒྱལ་ཞིང་འཇིགས་པ་མེད་པར་འགྱུར། །གང་རྣམས་ལ་ལས་ང་ཡི་མིང་ཞིག་དྲན་བྱས་ན། །སྡང་བའི་སེམས་ཀྱིས་རིན་ཆེན་ལྟོངས་སུ་བོར་
གྱུར་ཏམ། །སོལ་མ་དག་ལྕེ་མེད་རབ་ཏུ་འབར་བར་བོར་གྱུར་ཀྱང༌། །མེ་རྣམས་པདྨོས་གང་བའི་ཆུ་ཡི་གཏེར་དུ་འགྱུར། །ང་ཡི་མིང་ནི་སྐད་འགའ་ཡུད་ཙམ་རྗེས་དྲན་ན། །རྒྱ་མཚོའི་

45-1-305a

ཆུར་བོར་དེ་ཡི་ནང་དུ་འཆིར་མི་འགྱུར། །ཆུ་བོས་མི་ཁྱེར་མེ་ཡི་དབུས་སུ་འཚིག་མི་འགྱུར། །དོན་མེད་ཀུན་ཏུ་མི་འགྱུར་དོན་རྣམས་འགྲུབ་པར་འགྱུར། །ཤིང་
སྒྲོག་དབྱིག་ཆིངས་ལྕགས་སྒྲོག་དེ་བཞིན་ལྟུང་རྣམས་དང༌། །བརྙས་ཤིང་ཁྱད་བསད་དེ་བཞིན་བྲིང་ཅིང་བསླུས་པ་དང༌། །སྤྱོས་ཤིང་བསྡིགས་ཏེ་གཤེ་དང་སྨ་ཕབ་རྣམ་པ་ལས། །
ང་ཡི་མིང་ཙམ་དྲན་པར་བྱས་ན་ཐར་པ་ཐོབ། །གང་རྣམས་ཤར་གཉེར་སྣ་ཚོགས་གླགས་ལྟ་ཇི་སྙེད་དང༌། །གང་རྣམས་རྟག་ཏུ་ཞེ་སྡང་མི་སྙན་བརྗོད་པའི་རྣམས། །ང་ཡི་མིང་ཐོས་
དྲན་བྱས་སྙན་པར་བརྗོད་པར་འགྱུར། །མཐོང་བ་ཙམ་གྱིས་མོད་ལ་བྱམས་པའི་སེམས་ཀྱང་སྐྱེ། །ང་ཡི་མིང་ཙམ་ལ་ལ་གང་གིས་དྲན་བྱས་ན། །གནོད་པའི་དོན་དུ་རོ་ལངས་སྔགས་
དང་བྱད་བྱེད་པའི། །དགྲ་རྣམས་རྟག་ཏུ་དེ་ཡི་ཟིལ་གྱིས་ནོན་པར་འགྱུར། །མ་ལུས་དུག་གིས་དེ་ཡི་ལུས་ལ་མི་ཚུགས་སོ། །ལ་ལ་གང་གིས་ང་ཡི་མིང་ཙམ་དྲན་བྱས་ན། །ཀླུ་དབང་
སྲིན་ཚོགས་མཁའ་ལྡིང་ཤ་ཟ་ཐམས་ཅད་དང༌། །གྲུལ་བུམ་སྲུལ་པོ་འཚེ་བྱེད་གཏུམ་པའི་སེམས་ལྡན་དང༌། །མདངས་འཕྲོག་འཇིགས་བྱེད་རྨི་ལམ་འོང་བའང་ཞི་བར་འགྱུར། །
ང་ཡི་མིང་ནི་སྐད་ཅིག་ཡུད་ཙམ་དྲན་བྱས་ཀྱང༌། །ཕ་དང་མ་དང་གཉེན་གཤེས་མཛའ་བ་ཀུན་དང་ཡང༌། །འབྲལ་བར་མི་འགྱུར་སྡང་དང་འགྲོགས་པར་དེ་བཞིན་མིན། །ནོར་

45-1-305b

ཟད་མི་འགྱུར་ཕོངས་པའི་དངོས་སུ་མི་འགྱུར་རོ། །ང་ཡི་མིང་གི་རྗེས་སུ་ལ་ལ་དྲན་བྱེད་ན། །འདི་ནས་ཤི་འཕོས་མནར་མེད་སེམས་དམྱལ་མི་འགྲོ་སྟེ། །བྱོལ་སོང་སྐྱེ་གནས་ཡི་དྭགས་མི་
ཁོམ་གནས་སུ་མིན། །སེམས་ཅན་དག་པ་ལྷ་དང་མི་ཡི་གནས་སུ་སྐྱེ། །ང་ཡི་མིང་ནི་ལ་ལ་གང་གིས་དྲན་བྱས་ན། །དམུས་ལོང་ཞར་བ་འོན་པ་ཞ་བོར་མི་འགྱུར་ཏེ། །ཐེང་པོ་ལོང་བར་མི་
འགྱུར་གསལ་སྨྲ་བལྟ་སྡུག་འགྱུར། །བསྐལ་བ་བྱེ་བ་མང་པོར་དབང་པོ་ཀུན་ལྡན་འགྱུར། །ལ་ལ་གང་གིས་ང་ཡི་མིང་ནི་རྗེས་དྲན་ན། །སེམས་ཅན་དག་པ་འདི་ནས་ཤི་འཕོས་ཕྱོགས་
བཅུ་ཡི། །འཇིག་རྟེན་ཁམས་སུ་སངས་རྒྱས་མངོན་སུམ་སྐྱེ་བར་འགྱུར། །སངས་རྒྱས་མཐོང་འགྱུར་དེ་དག་ཆོས་ཀྱང་ཐོས་པར་འགྱུར། །འདི་དང་དེ་བཞིན་གཞན་དག་ཐབས་མང་ཇི་སྙེད་
ཀྱིས། །འགྲོ་བ་སེམས་ཅན་ང་འདུལ་གཞལ་དང་ཟད་མི་ནུས། །སངས་རྒྱས་སྲས་པོ་ངས་ནི་རྣམ་ཐར་གཅིག་བསྒོམ་སྟེ། །ཡོན་ཏན་ཅན་གྱི་ཡོན་ཏན་ཐམས་ཅད་ངས་མི་ཤེས། །དེའི་ཚེ་
བྱང་ཆུབ་སེམས་དཔའ་གཞན་དུ་མི་འགྲོ་བ་ཞེས་བྱ་བ། ཤར་ཕྱོགས་ནས་ནམ་མཁའི་དབྱིངས་ལས་འོངས་ཏེ་མི་མཇེད་ཀྱི་འཇིག་རྟེན་གྱི་ཁམས་ཀྱི་ཁོར་ཡུག་གི་རྩེ་མོར་འདུག་གོ།
བྱང་ཆུབ་སེམས་དཔའ་གཞན་དུ་མི་འགྲོ་བས། མི་མཇེད་ཀྱི་འཇིག་རྟེན་གྱི་ཁམས་ཁོར་ཡུག་གི་རྩེ་མོ་ལ་རྐང་པ་གཉིས་པོར་མ་ཐག་ཏུ། མི་མཇེད་ཀྱི་འཇིག་རྟེན་གྱི་ཁམས་འདི་རྣམ་

45-1-306a

བ་དྲུག་ཏུ་གཡོས་ཏེ། རིན་པོ་ཆེ་དུ་མའི་རང་བཞིན་དུ་ཀུན་ནས་གནས་པར་གྱུར་ཏོ། །བྱང་ཆུབ་སེམས་དཔའ་གཞན་དུ་མི་འགྲོ་བ་དེས། ཉི་མ་དང༌། ཟླ་བའི་འོད་ཐམས་
ཅད་ཟིལ་གྱིས་ནོན་པ་དང༌། ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། བརྒྱ་བྱིན་དང༌། ཚངས་པ་
དང༌། འཇིག་རྟེན་གྱི་མགོན་པོ་དང༌། མེ་དང༌། རིན་པོ་ཆེ་དང༌། གློག་དང༌། སྐར་མའི་འོད་ཀྱང་ཟིལ་གྱིས་ནོན་པ་དེ་ལྟ་བུའི་འོད་ལུས་བཀྱེ་སྟེ། སེམས་ཅན་དམྱལ་བ་ཆེན་པོ་དག་ཀྱང་
སྣང་བར་བྱས། བྱོལ་སོང་གི་སྐྱེ་གནས་དང༌། གཤིན་རྗེའི་འཇིག་རྟེན་གྱི་ལམ་གྱི་རྒྱུད་ཐིབས་པོ་ཐམས་ཅད་ཀྱང་སྣང་བར་བྱས་ཏེ། ངན་སོང་གི་སྡུག་བསྔལ་ཐམས་ཅད་ཀྱང་དེ་མ་ཐག་
ཏུ་ཞིའོ། །སེམས་ཅན་ཐམས་ཅད་ཀྱི་ཉོན་མོངས་པའང་ཉམས་སུ་མི་གནོད་པར་གྱུར་ཏོ། །མྱ་ངན་གྱི་ཟུག་རྔུ་དང༌། སྡུག་བསྔལ་སྣ་ཚོགས་ཀྱང་རྩེ་ཟིལ་བར་གྱུར་ཏོ། །སངས་རྒྱས་
ཀྱི་ཞིང་ས་ཐམས་ཅད་དུའང་རིན་པོ་ཆེའི་སྤྲིན་གྱི་ཆར་ཕབ་སྟེ། མེ་ཏོག་དང༌། སྤོས་དང༌། བདུག་པ་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། ན་བཟའ་དང༌། གདུགས་དང༌།
རྒྱལ་མཚན་དང༌། བ་དན་གྱི་རྒྱན་ཐམས་ཅད་དང་ལྡན་པའི་མཆོད་པ་སྣ་ཚོགས་ཀྱི་སྤྲིན་གྱི་ཆར་ཡང་མངོན་པར་ཕབ་སྟེ། བཅོམ་ལྡན་འདས་གང་ན་བ་དེར་སོང་ངོ༌། །དེའི་ལུས་

45-1-306b

དེའི་གཟུགས་བརྙན་ནི། སེམས་ཅན་ཐམས་ཅད་ཀྱི་གནས་སུ་སྣང་བ་སྟེ། བསམ་པ་ཇི་ལྟ་བ་བཞིན་དུ་སིམ་པར་བྱེད་པ་ལ་མངོན་པར་གཞོལ་བས། རི་གྲུ་འཛིན་དེ་ལ་བྱང་ཆུབ་སེམས་དཔའ་
སྤྱན་རས་གཟིགས་ཀྱི་དབང་པོའི་དྲུང་དུའང་ཕྱིན་པར་སྣང་ངོ༌། །དེ་ནས་བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་
ཀྱི་བུ་ཁྱོད་ཀྱིས་བྱང་ཆུབ་སེམས་དཔའ་གཞན་དུ་མི་འགྲོ་བ། འཁོར་གྱི་དཀྱིལ་འཁོར་འདིར་ཕྱིན་པ་མཐོང་ངམ། སྨྲས་པ། འཕགས་པ། མཐོང་ངོ༌། །སྨྲས་པ། རིགས་ཀྱི་བུ། བྱང་ཆུབ་
སེམས་དཔའ་གཞན་དུ་མི་འགྲོ་བའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག། དེ་ནས་
ཚོང་དཔོན་གྱི་བུ་ནོར་བཟང་གིས། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་
པོ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། བྱང་ཆུབ་སེམས་དཔའ་སྤྱན་རས་གཟིགས་ཀྱི་དབང་པོའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། བྱང་
ཆུབ་སེམས་དཔའ་སྤྱན་རས་གཟིགས་ཀྱི་དབང་པོའི་ཡེ་ཤེས་ཀྱི་གཏིང་མ་རྙེད་པའི་སེམས་ཀྱིས། སྤྱན་རས་གཟིགས་ཀྱི་དབང་པོ་བལྟས་པས་ཀྱང་མ་ངོམས་བཞིན་དུ་བསྒོ་བ་དང་མི་

45-1-307a

འགལ་བར་བྱང་ཆུབ་སེམས་དཔའ་གཞན་དུ་མི་འགྲོ་བ་གང་ན་བ་དེར་སོང་སྟེ། བྱང་ཆུབ་སེམས་དཔའ་གཞན་དུ་མི་འགྲོ་བའི་རྐང་པ་གཉིས་ལ་སྤྱི་བོས་
ཕྱག་འཚལ་ནས། མདུན་དུ་འདུག་སྟེ་ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་
ན༑ ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི་བྱང་ཆུབ་སེམས་དཔའ་
རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌།
ཇི་ལྟར་ནན་ཏན་དུ་བགྱི་བ་འཕགས་པས་བདག་ལ་བཤད་དུ་གསོལ། དེས་སྨྲས་པ། རིགས་ཀྱི་བུ། ང་ནི་བྱང་ཆུབ་སེམས་དཔའི་རྣམ་པར་ཐར་པའི་སྒོ་ཀུན་ཏུ་འགྲོ་བ་ཐོབ་པའོ། །
སྨྲས་པ། འཕགས་པ་ཁྱོད་ཀྱིས་དེ་བཞིན་གཤེགས་པ་གང་གི་ཞབས་ཀྱི་དྲུང་ནས། བྱང་ཆུབ་སེམས་དཔའི་རྣམ་པར་ཐར་པ་སྒོ་ཀུན་ཏུ་འགྲོ་བ་ཞེས་བགྱི་བ་འདི་བརྙེས། །
འཇིག་རྟེན་གྱི་ཁམས་དེ་ནི་འདི་ནས་ཇི་སྲིད་ཅིག་ན་མཆིས། འཇིག་རྟེན་གྱི་ཁམས་དེ་ནས་བཞུད་ནས་ནི་ཇི་སྲིད་ཅིག་ལགས། སྨྲས་པ། རིགས་ཀྱི་བུ། གནས་འདི་ནི། ལྷ་

45-1-307b

དང་མི་དང་ལྷ་མ་ཡིན་དུ་བཅས་པའི་འཇིག་རྟེན་དང༌། དགེ་སྦྱོང་དང་བྲམ་ཟེར་བཅས་པའི་སྐྱེ་དགུས་ཀྱང་ཤེས་པར་དཀའ་སྟེ། དེ་ནི་བྱང་ཆུབ་སེམས་དཔའི་མཐུ་དང༌། བྱང་ཆུབ་སེམས་
དཔའི་བརྩོན་འགྲུས་མི་ལྡོག་པ་དང༌། བྱང་ཆུབ་སེམས་དཔའི་སྤྱོད་པ་མི་འཕྲོག་པའི་ཡུལ་ཏེ། དེ་ནི་རིགས་ཀྱི་བུ། དགེ་བའི་བཤེས་གཉེན་གྱིས་ཡོངས་སུ་མ་ཟིན་པ། སངས་རྒྱས་
ཀྱིས་མ་དགོངས་པ། དགེ་བའི་རྩ་བ་མ་བསགས་པ། བསམ་པ་ཡོངས་སུ་མ་དག་པ། བྱང་ཆུབ་སེམས་དཔའི་དབང་པོ་མ་ཐོབ་པ། ཤེས་རབ་ཀྱི་མིག་དང་མི་ལྡན་པ་རྣམས་ཀྱིས་ཐོས་
པའམ། ཡོངས་སུ་གཟུང་བའམ། ཡིད་ཆེས་པའམ། ཁོང་དུ་ཆུད་པར་བྱ་བར་མི་ནུས་སོ། །སྨྲས་པ། སངས་རྒྱས་ཀྱི་མཐུ་དང་དགེ་བའི་བཤེས་གཉེན་གྱི་གཟུངས་ཀྱིས་དད་པ་དང་
མོས་པར་བགྱི་ན་འཕགས་པས་བདག་ལ་བཀའ་མི་སྩལ་ཏམ། དེས་སྨྲས་པ། རིགས་ཀྱི་བུ། ང་ནི་ཤར་ཕྱོགས་ཀྱི་འཇིག་རྟེན་གྱི་ཁམས་དཔལ་གྱི་སྙིང་པོ་དང་ལྡན་པ། དེ་བཞིན་
གཤེགས་པ་དཔལ་ཀུན་ནས་ཡང་དག་པར་འབྱུང་བའི་སངས་རྒྱས་ཀྱི་ཞིང་ནས་འོངས་ཏེ། དེ་བཞིན་གཤེགས་པ་དཔལ་ཀུན་ནས་ཡང་དག་པར་འབྱུང་བའི་ཞབས་ཀྱི་དྲུང་
ནས། ངས་བྱང་ཆུབ་སེམས་དཔའི་རྣམ་པར་ཐར་བསྒོ་ཀུན་ཏུ་འགྲོ་བ་འདི་ཐོབ་བོ། །རིགས་ཀྱི་བུ། འཇིག་རྟེན་གྱི་ཁམས་དཔལ་གྱི་སྙིང་པོ་དང་ལྡན་པ་དེ་ནས་ང་སོང་ནས་ནི།

45-1-308a

བསྐལ་པ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཅིག་འདས་ཏེ། སེམས་བསྐྱེད་པ་རེ་རེ་ཞིང་ཡང་གོམ་པ་སངས་
རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཅིག་པོར་རོ། །གོམ་པ་རེ་རེས་ཀྱང་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་སངས་རྒྱས་ཀྱི་ཞིང་འདས་ཏེ།
སངས་རྒྱས་ཀྱི་ཞིང་དེ་དག་ཐམས་ཅད་ཀྱང༌། དེ་བཞིན་གཤེགས་པ་དང་ལྡན་པར་ཤེས་ཏེ། སངས་རྒྱས་བཅོམ་ལྡན་འདས་དེ་དག་ཐམས་ཅད་ལའང་དེ་བཞིན་གཤེགས་པའི་མཆོད་
པ་བླ་ན་མེད་པ། ཡིད་ཀྱི་རང་བཞིན་ཆོས་ཉིད་མངོན་པར་འདུ་བྱ་བ་མེད་པའི་རྒྱས་བཏབ་པ། དེ་བཞིན་གཤེགས་པས་གནང་བ། བྱང་ཆུབ་སེམས་དཔའི་དགའ་བ་ཡོངས་སུ་
བསྐྱེད་པས་མཐོང་བ་བྱས་སོ། །འཇིག་རྟེན་གྱི་ཁམས་དེ་དག་ན། སེམས་ཅན་གྱི་ཁམས་རྒྱ་མཚོ་ཇི་སྙེད་པ་དེ་དག་ཐམས་ཅད་ཀྱང་མཐོང་སྟེ། དེ་དག་ཐམས་ཅད་ཀྱི་སེམས་རྒྱ་
མཚོའང་ཁོང་དུ་ཆུད་དོ། །དེ་དག་ཐམས་ཅད་ཀྱི་དབང་པོའི་འཁོར་ལོ་ཡང་ཡོངས་སུ་ཤེས་ཤིང་བསམ་པ་དང་མོས་པ་ཇི་ལྟ་བཞིན་དུ་གཟུགས་ཀྱི་ལུས་ཡོངས་སུ་བསྟན་ཏོ། །ཆོས་ཀྱི་
དབྱིངས་རབ་ཏུ་བསྒྲགས་སོ། །འོད་ཀྱི་དཀྱིལ་འཁོར་ཡོངས་སུ་བཀྱེའོ། །ཡོ་བྱད་སྣ་ཚོགས་ཕུན་སུམ་ཚོགས་པས་ཀྱང་ཉེ་བར་སྡུད་དོ། །རང་གི་ལུས་ཀྱང་དེ་དག་ལ་བྱིན་གྱིས་བརླབས་

45-1-308b

ཏེ༑ དེ་ནི་ཡོངས་སུ་སྨིན་པར་བྱ་བ་དང༌། གདུལ་བའི་སྦྱོར་བ་རྒྱུན་མི་འཆད་པའི་ཕྱིར་རོ། །ཤར་ཕྱོགས་ནས་ཇི་ལྟར་འོངས་པ་དེ་བཞིན་དུ་ལྷོ་ཕྱོགས་དང༌། ནུབ་ཕྱོགས་དང༌། བྱང་ཕྱོགས་དང༌།
བྱང་ཤར་གྱི་ཕྱོགས་མཚམས་དང༌། ཤར་ལྷོའི་ཕྱོགས་མཚམས་དང༌། ལྷོ་ནུབ་ཀྱི་ཕྱོགས་མཚམས་དང༌། ནུབ་བྱང་གི་ཕྱོགས་མཚམས་དང༌། འོག་དང༌། སྟེང་གི་ཕྱོགས་ནས་ཀྱང་དེ་
བཞིན་ཏེ། རིགས་ཀྱི་བུ། ངས་ནི་བྱང་ཆུབ་སེམས་དཔའི་རྣམ་པར་ཐར་པ་སྒོ་ཀུན་ཏུ་འགྲོ་བ་ཞེས་བྱ་བ་འདི་ཤེས་པར་ཟད་ན། ངས་བྱང་ཆུབ་སེམས་དཔའ་ཕྱོགས་ཀུན་ཏུ་མངོན་པར་
གཞོལ་བ་ཐ་མི་དད་པའི་ཡེ་ཤེས་ཀྱི་ཡུལ་དང་ལྡན་པ། ཆོས་ཀྱི་དབྱིངས་ཐམས་ཅད་དུ་ལུས་རྣམ་པར་བཀོད་པ། སེམས་ཅན་ཐམས་ཅད་ཀྱི་བསམ་པ་དང༌། མོས་པ་ཇི་ལྟ་བ་བཞིན་དུ་
མཐུན་པར་སྤྱོད་པ། ཞིང་ཐམས་ཅད་ལུས་ཀྱིས་རྒྱས་པར་འགེངས་པ། ཆོས་ཐམས་ཅད་ཀྱི་རྒྱུད་ཀྱི་རྗེས་སུ་སོང་བ། དུས་གསུམ་གྱི་རྒྱུད་མཉམ་པ་ཉིད་དུ་གྱུར་པ། ཆོས་ཀྱི་ཕྱོགས་ཀྱི་
རྒྱུད་དང་མཉམ་པ་ཉིད་དུ་གྱུར་པའི་ལུས་དང་ལྡན་པ། འགྲོ་བའི་རྒྱུད་ཐམས་ཅད་དུ་རྣམ་པར་སྣང་བ། དེ་བཞིན་གཤེགས་པའི་རྒྱུད་ཐམས་ཅད་ལ་རྣམ་པར་རྟོག་པ་མེད་པ། ཆགས་
པ་མེད་པའི་རྒྱུད་ཐམས་ཅད་ཁོང་དུ་ཆུད་པ། གནས་མེད་པའི་རྒྱུད་ལ་རབ་ཏུ་གནས་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ཡང་ནུས་རེ་སྐན། སོང༌། རིགས་ཀྱི་བུ།

45-1-309a

ལྷོ་ཕྱོགས་ཀྱི་རྒྱུད་འདི་ཉིད་ན་གྲོང་ཁྱེར་སྒོ་དང་ལྡན་པ་ཞེས་བྱ་བ་ཡོད་དེ། དེ་ན་ལྷ་ལྷ་ཆེན་པོ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་
བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། བྱང་ཆུབ་སེམས་དཔའ་གཞན་དུ་མི་འགྲོ་བའི་རྐང་
པ་གཉིས་ལ་སྤྱི་བོས་ཕྱག་འཚལ་ཏེ། བྱང་ཆུབ་སེམས་དཔའ་གཞན་དུ་མི་འགྲོ་བ་ལ་ལན་བརྒྱ་སྟོང་དུ་མར་གཡས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། བྱང་ཆུབ་སེམས་
དཔའ་གཞན་དུ་མི་འགྲོ་བའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་བྱང་ཆུབ་སེམས་དཔའི་སྤྱོད་པ་རྒྱ་ཆེན་པོའི་རྗེས་སུ་སོང་བའི་སེམས་དང་ལྡན་པ། བྱང་ཆུབ་སེམས་
དཔའ་གཞན་དུ་མི་འགྲོ་བའི་ཡེ་ཤེས་ཀྱི་སྤྱོད་ཡུལ་འདོད་པའི་ངང་ཚུལ་ཅན། མངོན་པར་ཤེས་པ་ཆེན་པོ། མངོན་པར་བསྒྲུབས་པའི་ཡུལ་ལ་ཡོན་ཏན་གྱི་ཁྱད་པར་དུ་ལྟ་བ།
བརྩོན་འགྲུས་བརྟན་པའི་གོ་ཆ་རབ་ཏུ་དགའ་བའི་ཁྱད་པར་ཐོབ་པ། བསམ་གྱིས་མི་ཁྱབ་པའི་རྣམ་པར་ཐར་པས་རྣམ་པར་རྩེ་བའི་རྗེས་སུ་སོང་བའི་བསམ་པ་དང་ལྡན་པ་དེ།
བྱང་ཆུབ་སེམས་དཔའི་ཡོན་ཏན་གྱི་ས་ལ་ནི་ནན་ཏན་དུ་བྱེད། ཏིང་ངེ་འཛིན་གྱི་ས་ལ་ནི་རྣམ་པར་དཔྱོད། གཟུངས་ཀྱི་ས་ལ་ནི་རབ་ཏུ་གནས་པར་བྱེད། སྨོན་ལམ་གྱི་ས་ལ་ནི་

45-1-309b

འཇུག་པར་བྱེད། ཐ་དད་པ་ཡང་དག་པར་ཤེས་པའི་ས་ལ་རྗེས་སུ་སློབ། སྟོབས་ཀྱིས་ནི་ཡོངས་སུ་སྒྲུབ་ཅིང་མཐར་གྱིས་གྲོང་ཁྱེར་སྒོ་དང་ལྡན་པ་གང་ན་བ་དེར་སོང་སྟེ། ལྷ་ལྷ་ཆེན་པོ་ཀུན་ཏུ་དྲིས་
པ་དང༌། དེ་ལ་འགྲོ་བ་མང་པོས་བསྟན་པ། རིགས་ཀྱི་བུ། འདེ་རེ། ལྷ་ལྷ་ཆེན་པོ་གྲོང་ཁྱེར་གྱི་ལམ་གྱི་བཞི་མདོ་ན། བདག་ཉིད་ཤིན་ཏུ་ཆེ་བས་སེམས་ཅན་རྣམས་ལ་ཆོས་སྟོན་ཅིང་འདུག་
གོ༑ དེ་ནས་ཚོང་དཔོན་གྱི་བུ་ནོར་བཟང་ལྷ་ལྷ་ཆེན་པོ་གང་ན་བ་དེར་སོང་སྟེ། ལྷ་ལྷ་ཆེན་པོའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། མདུན་དུ་འདུག་སྟེ་ཐལ་མོ་སྦྱར་ནས་འདི་སྐད་ཅེས་
སྨྲས་སོ། །འཕགས་པ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་
བགྱི་བ་དང༌། ཇི་ལྟར་ནན་ཏན་དུ་བགྱི་བ་མ་འཚལ་ཏེ། འཕགས་པ་ནི། བྱང་ཆུབ་སེམས་དཔའ་རྣམས་ལ་གདམས་ངག་དང༌། རྗེས་སུ་བསྟན་པ་མཛད་དོ་ཞེས་བདག་གིས་ཐོས་ན། ཇི་
ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བགྱི་བ་དང༌། ཇི་ལྟར་ནན་ཏན་དུ་བགྱི་བ་འཕགས་པས་བདག་ལ་བཤད་དུ་གསོལ། དེ་ནས་ལྷ་ལྷ་ཆེན་
པོས་ལག་པ་བཞི་ཕྱོགས་བཞིར་བརྐྱང་སྟེ། རྒྱ་མཚོ་ཆེན་པོ་བཞི་ལས་ཤིན་ཏུ་མྱུར་བའི་ཤུགས་ཀྱིས་ཆུ་བླངས་ཏེ། བདག་གི་གདོང་བཀྲུས་ནས། ཚོང་དཔོན་གྱི་བུ་ནོར་བཟང་ལ་གསེར་

45-1-310a

གྱི་མེ་ཏོག་གིས་གཏོར་ཏེ་འདི་སྐད་ཅེས་སྨྲས་སོ། །རིགས་ཀྱི་བུ། བྱང་ཆུབ་སེམས་དཔའ་རྣམས་ནི་མཐོང་བར་ཤིན་ཏུ་དཀའ་སྟེ། ཐོས་པར་ཡང་རབ་ཏུ་དཀའོ། །
སྐྱེས་བུ་མཆོག་གི་མེ་ཏོག་པུན་ད་རི་ཀ་ནི་འཇིག་རྟེན་གྱི་ཕུལ་དུ་བྱ་བ་ཡིན་པར་ངོས་ཚར་རྨད་དུ་བྱུང་བ་ཡིན་ཏེ། འཇིག་རྟེན་གྱི་གནས་སུ་གྱུར་པའོ། །འགྲོ་བའི་རྟེན་དུ་གྱུར་པའོ། །སེམས་
ཅན་རྣམས་ལ་སྣང་བ་ཆེན་པོ་འབྱིན་པའོ། །ལམ་རྨོངས་པ་རྣམས་ལ་ལམ་བདེ་བ་སྟོན་པའོ། །ཆོས་ཀྱི་ཚུལ་དུ་གཟུད་པ་ལ་མགོན་དུ་གྱུར་པའོ། །ཐམས་ཅད་མཁྱེན་པའི་གྲོང་ཁྱེར་
དུ་ཕྱིན་པར་བྱ་བ་ལ་དེད་དཔོན་ཆེན་པོ་གྱུར་པ་སྟེ། དེ་ལ་ཁོ་བོ་འདི་སྙམ་དུ་སེམས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་མིང་ནི་སེམས་དྲི་མ་མེད་པ་རྣམས་ལ་
རང་གི་ལུས་ཀྱི་གཟུགས་བརྙན་སྟོན་ཅིང༌། ལུས་རྣམ་པར་དག་པ་རྣམས་ལ་མངོན་པར་སྣང་བ་དང༌། ངག་གི་ཉེས་པ་སྤངས་པ་རྣམས་དབྱངས་ཀྱི་སྣང་བ་ཡོངས་སུ་གདོན་པར་བྱེད་པ་
དང༌། བསམ་པ་དག་པ་རྣམས་ལ་དུས་ཐམས་ཅད་དུ་མངོན་སུམ་དུ་གྱུར་པར་གནས་པས་ལྟ་བ་ངན་པ་འཇོམས་པ་ཡིན་པར་བསམས་སོ། །རིགས་ཀྱི་བུ། ཁོ་བོ་ནི་བྱང་ཆུབ་སེམས་
དཔའི་རྣམ་པར་ཐར་པ་སྤྲིན་གྱི་དྲ་བ་ཐོབ་པའོ། །སྨྲས་པ། འཕགས་པ། བྱང་ཆུབ་སེམས་དཔའི་རྣམ་པར་ཐར་པ་སྤྲིན་གྱི་དྲ་བ་དེའི་ཡུལ་ཇི་ལྟ་བུ་ཞིག་མཆིས། དེ་ནས་ལྷ་ལྷ་ཆེན་

45-1-310b

པོས་ཚོང་དཔོན་གྱི་བུ་ནོར་བཟང་གི་མདུན་དུ་རི་ཆེན་པོ་ཙམ་གྱི་གསེར་གྱི་ཕུང་པོ་དང༌། དངུལ་གྱི་ཕུང་པོ་དང༌། བཻཌཱུཪྱའི་ཕུང་པོ་དང༌། ཤེལ་གྱི་ཕུང་པོ་དང༌། མུས་ར་གལ་པའི་ཕུང་པོ་དང༌། ཨསྨྲ་
གར་བྷའི་ཕུང་པོ་དང༌། ནོར་བུ་རིན་པོ་ཆེ་ངང་གིས་སྣང་བའི་ཕུང་པོ་དང༌། ནོར་བུ་རིན་པོ་ཆེ་དྲི་མ་མེད་པ་སྙིང་པོའི་ཕུང་པོ་དང༌། ནོར་བུ་རིན་པོ་ཆེ་རྣམ་པར་སྣང་བའི་ཕུང་པོ་དང༌། ནོར་བུ་རིན་པོ་
ཆེ་ཕྱོགས་ཀུན་ཏུ་མངོན་པའི་ཕུང་པོ་དང༌། གཙུག་གི་ནོར་བུ་རིན་པོ་ཆེ་དང༌། ཅོད་པན་གྱི་ཕུང་པོ་དང༌། ནོར་བུ་རིན་པོ་ཆེ་སྣ་ཚོགས་ཀྱི་སེ་མོ་དོའི་ཕུང་པོ་དང༌། དཔུང་རྒྱན་གྱི་ཕུང་པོ་དང༌། རྣ་ཆའི་རྒྱན་
གྱི་ཕུང་པོ་དང༌། གདུ་བུའི་ཕུང་པོ་དང༌། སྐ་རགས་ཀྱི་ཕུང་པོ་དང༌། རྐང་གདུབ་ཀྱི་ཕུང་པོ་དང༌། མུ་ཏིག་དམར་པོའི་དྲ་བའི་ཕུང་པོ་དང༌། ནོར་བུ་རིན་པོ་ཆེ་སྣ་ཚོགས་ཀྱི་ཕུང་པོ་དང༌། ཡན་ལག་དང་ཉིང་
ལག་ཐམས་ཅད་ཀྱི་རྒྱན་གྱི་ཕུང་པོ་དང༌། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་ཕུང་པོ་དང༌། མེ་ཏོག་ཐམས་ཅད་དང༌། སྤོས་ཐམས་ཅད་དང༌། བདུག་པ་ཐམས་ཅད་དང༌། ཕྲེང་བ་
ཐམས་ཅད་དང༌། བྱུག་པ་ཐམས་ཅད་དང༌། ཕྱེ་མ་ཐམས་ཅད་དང༌། གོས་ཐམས་ཅད་དང༌། གདུགས་ཐམས་ཅད་དང༌། རྒྱལ་མཚན་ཐམས་ཅད་དང༌། ལྷའི་བ་དན་ཐམས་ཅད་དང༌།
རོལ་མོ་བརྡུང་བ་ཐམས་ཅད་དང༌། རོལ་མོ་དཀྲོལ་བ་ཐམས་ཅད་དང༌། འདོད་པའི་ཡུལ་ཐམས་ཅད་དང༌། བུ་མོ་བྱེ་བ་བརྒྱ་སྟོང་གྲངས་མེད་པ་དག་ཀྱང་ཉེ་བར་བསྟན་ནས། ཚོང་དཔོན་

45-1-311a

གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། འདི་དག་ལས་ཁྱེར་ལ་སྦྱིན་པ་མང་པོ་ནི་བྱིན་ཅིག། བསོད་ནམས་མང་པོ་ནི་གྱིས་ཤིག། དེ་བཞིན་གཤེགས་
པ་རྣམས་ལ་ནི་མཆོད་ཅིག། སེམས་ཅན་མང་པོ་ནི་སྦྱིན་པས་བསྡུ་བའི་དངོས་པོས་ཡོངས་སུ་བསྡུས་ཏེ། གཏོང་བའི་ཕ་རོལ་ཏུ་ཕྱིན་པ་ལ་ཁོད་ཅིག། འཇིག་རྟེན་ན་སྦྱིན་པ་ལ་སློབས་ཤིག།
གཏང་བར་དཀའ་བ་ཡོངས་སུ་གཏང་བ་ནི་སྟོན་ཅིག །རིགས་ཀྱི་བུ་ཁྱོད་ལ་ཁོ་བོས་ཇི་ལྟར་ཡོ་བྱད་ཀྱི་རྣམ་པས་བསྟུད་པ་འདི་བཞིན་དུ་སྦྱིན་པའི་བསམ་པ་དང་མ་བྲལ་བའི་སེམས་ཅན་
ཚད་མེད་པ་དག་གིས་བསམ་པའི་རྒྱུད་ཀྱང་གཏོང་བས་ཡོངས་སུ་བསྒོ་བ་བྱེད་དོ། །སངས་རྒྱས་དང༌། ཆོས་དང༌། དགེ་འདུན་དང༌། བྱང་ཆུབ་སེམས་དཔའ་དང༌། དགེ་བའི་བཤེས་
གཉེན་རྣམས་ལའང་དགེ་བའི་རྩ་བ་བསྐྱེད་ཅིང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་བསྐུལ་བ་བྱེད་དོ། །རིགས་ཀྱི་བུ། གཞན་ཡང་ཁོ་བོ་ནི་སེམས་
ཅན་འདོད་པའི་དགའ་བས་མྱོས་པ། ཡུལ་གྱི་ལོངས་སྤྱོད་ལ་ཡོངས་སུ་ཆགས་པ་རྣམས་ལ་ཡུལ་དེ་དག་ནི་མི་སྡུག་པར་བྱིན་གྱིས་རློབ་བོ། །ཁྲོ་བས་ནོན་པ་དང༌། ང་རྒྱལ་ཅན་དང༌།
རྒྱགས་ཤིང་དྲེགས་པ་དང༌། རློམ་པ་ཚར་གཅོད་པས་འདུལ་བ་རྣམས་ལ་ནི་གཏུམ་ཞིང་སྲིན་པོ་ལྟར་མི་སྡུག་ལ། འཇིགས་པའི་ལུས་ཤ་ཟ་ཞིང་ཁྲག་འཐུང་བའི་ཚུལ་དང་ལྡན་

45-1-311b

བར་བསྟན་ཏེ། རློམ་པ་དང་སྙེམས་པས་འཁྲུག་པ་དེ་དག་ཐམས་ཅད་ཞི་བར་བྱེད་དོ། །ལེ་ལོ་ཅན་བརྩོན་འགྲུས་བོར་བའི་སེམས་ཅན་རྣམས་ལ་ནི་མེ་དང༌། ཆུ་དང༌། རྒྱལ་པོ་དང༌། རྐུན་པོ་དང༌།
གནོད་པའི་འཇིགས་པ་ཡོངས་སུ་བསྟན་ཅིང་སྐྱོ་བར་བྱས་ཏེ། བརྩོན་འགྲུས་རྩོམ་པ་ལ་འགོད་པར་བྱེད་དོ། །དེ་ལྟར་ཐབས་དེ་དང་དེ་དག་གིས་ཕ་རོལ་ཏུ་ཕྱིན་པ་ཐམས་ཅད་ཀྱི་ཕྱོགས་དང་
མི་མཐུན་པ་རབ་ཏུ་གཞོམ་པ་དང༌། ཕ་རོལ་ཏུ་ཕྱིན་པ་ཐམས་ཅད་ཀྱི་ཚོགས་བསགས་པ་དང༌། སྒྲིབ་པའི་རིའི་གཡང་སའི་ལམ་ཐམས་ཅད་ལས་ཡང་དག་པར་བཟླ་བ་དང༌། སྒྲིབ་པ་
མེད་པའི་ཆོས་ལ་གཟུད་པའི་ཕྱིར་མི་དགེ་བ་ཐམས་ཅད་ལས་རྣམ་པར་བཟློག་སྟེ། དགེ་བ་ཐམས་ཅད་ཕུན་སུམ་ཚོགས་པ་ལ་ཡང་དག་པར་འགོད་པ་བྱེད་དོ། །རིགས་ཀྱི་བུ། ཁོ་བོས་ནི།
བྱང་ཆུབ་སེམས་དཔའི་རྣམ་པར་ཐར་པ་སྤྲིན་གྱི་དྲ་བ་འདི་ཤེས་པར་ཟད་ན། ཁོ་བོས་བྱང་ཆུབ་སེམས་དཔའ་དབང་པོ་ལྟར་ཉོན་མོངས་པའི་ལྷ་མ་ཡིན་རབ་ཏུ་འཇོམས་པ། ཆུ་ལྟར་འགྲོ་བ་
ཐམས་ཅད་ཀྱི་སྡུག་བསྔལ་གྱི་མེའི་ཕུང་པོ་ཞི་བར་བྱེད་པ། མེའི་ཕུང་པོ་ལྟར་འགྲོ་བ་ཐམས་ཅད་གྱི་སྲིད་པའི་ཆུ་སྐེམས་པ། རླུང་ལྟར་འཛིན་པའི་མངོན་པར་ཆགས་པ་ཐམས་ཅད་ཀྱི་
རི་རྣམ་པར་འཐོར་བ། རྡོ་རྗེ་ལྟར་བདག་གིས་འདུ་ཤེས་སྲ་བའི་བྲག་རབ་ཏུ་རྙིལ་བ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། འཛམ་

45-1-312a

བུའི་གླིང་འདི་ཉིད་ཀྱི་ཡུལ་མ་ག་དྷའི་སྙིང་པོ་བྱང་ཆུབ་ན། སའི་ལྷ་མོ་བརྟན་མ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་
ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། ལྷ་ལྷ་ཆེན་པོའི་རྐང་པ་གཉིས་ལ་སྤྱི་བོས་ཕྱག་
འཚལ་ཏེ། ལྷ་ལྷ་ཆེན་པོ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་དུ་བལྟས་ཏེ། ལྷ་ལྷ་ཆེན་པོའི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་
བཟང༌། མཐར་གྱིས་ཡུལ་མ་ག་དྷའི་སྙིང་པོ་བྱང་ཆུབ་ཏུ་སའི་ལྷ་མོ་བརྟན་མ་གང་ན་བ་དེར་སོང་བ་དང༌། དེ་འགྲོ་བའི་ཚེ་སའི་ལྷ་མོ་བརྒྱ་སྟོང་ཕྲག་བཅུ་གཅིག་ལ་གཅིག་འདི་སྐད་
ཅེས་འཛེར་ཏོ། །སེམས་ཅན་ཐམས་ཅད་ཀྱི་རྟེན་དུ་འགྱུར་བ་ཞིག་ནི་འདི་ནས་ཚུར་འོང་ངོ༌། །དེ་བཞིན་གཤེགས་པའི་སྙིང་པོ་ཅན། སེམས་ཅན་ཐམས་ཅད་ཀྱི་མ་རིག་པའི་སྒོ་
ངའི་སྦུབས་འདྲལ་བར་འགྱུར་བ་ཞིག་ནི་འདི་ནས་ཚུར་འོང་ངོ༌། །ཆོས་ཀྱི་རྒྱལ་པོའི་རིགས་སུ་བྱུང་བ། ཆགས་པ་མེད་ཅིང་དྲི་མ་མེད་པའི་ཆོས་ཀྱི་རྒྱལ་པོའི་གོ་འཕང་དམ་
པ་འཐོབ་པར་འགྱུར་བ་ཞིག་ནི་འདི་ནས་ཚུར་འོང་ངོ༌། །ཡེ་ཤེས་ཀྱི་མཐུ་བོ་ཆེ་རྡོ་རྗེའི་མཚོན་ཆ་ཅན་དཔའ་བོ་ཕས་ཀྱི་རྒོལ་བའི་འཁོར་ཐམས་ཅད་རབ་ཏུ་འདུལ་བ་ཞིག་འདི་ནས་

45-1-312b

ཚུར་འོང་ངོ་ཞེས་ནས། དེའི་མོད་ལ་ལྷ་མོ་བརྟན་མ་ལ་སོགས་པ་སའི་ལྷ་མོ་བརྒྱ་སྟོང་ཕྲག་བཅུས་ས་ཆེན་པོ་རབ་ཏུ་བསྐྱོད་དེ། འབྲུག་སྒྲ་ཟབ་མོ་ལྟ་བུའི་སྒྲ་ཆེན་པོ་གྲག་པར་བྱས་ནས། སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འོད་ཆེན་པོས་སྣང་བར་བྱས་ཏེ། ལུས་རིན་པོ་ཆེའི་རྒྱན་དང་ལྷབ་ལྷུབ་ཐམས་ཅད་ཀྱིས་ཤིན་ཏུ་བརྒྱན་ནས། གློག་གི་ཕྲེང་བའི་ཚོགས་ནམ་
མཁའི་དབྱིངས་ལས་འགྱུ་ཞིང་སྣང་བ་ལྟ་བུ་ཤ་སྟག་ཏུ་བྱས་ཏེ། ཤིང་ཐམས་ཅད་ཀྱི་མྱུ་གུ་ནི་སྐྱེ་བར་བྱེད། མེ་ཏོག་གི་ཤིང་ཐམས་ཅད་ནི་ཁ་འབུ་བར་བྱེད། ཆུ་ཀླུང་གི་རྒྱུན་ཐམས་ཅད་ནི་
འབབ་པར་བྱེད། མཚོ་དང༌། མཚེའུ་དང༌། ལུ་མ་ཐམས་ཅད་ནི་རྒྱས་པར་བྱེད། སྤོས་ཆུའི་ཆར་པ་ནི་རབ་ཏུ་འབབ་པར་བྱེད། མེ་ཏོག་གི་སྤྲིན་རབ་ཏུ་འཐོར་བའི་རླུང་ཆེན་པོ་ནི་ལྡང་བར་བྱེད།
སིལ་སྙན་བྱེ་བ་ཁྲག་ཁྲིག་བརྒྱ་སྟོང་ནི་རབ་ཏུ་སྒྲ་སྒྲོག་པར་བྱེད། ལྷ་རྫས་ཀྱི་གཞལ་མེད་ཁང་དང༌། རྒྱན་གྱི་ཚོགས་མང་པོ་ནི་རབ་ཏུ་འཁྲོལ་བར་བེད། བ་ལང་དང༌། ཁྱུ་མཆོག་དང༌།
གླང་པོ་དང༌། སྟག་དང༌། རི་དྭགས་ཀྱི་དབང་པོ་ནི་རབ་ཏུ་སྒྲ་འབྱིན་པར་བྱེད། ལྷ་དང༌། ལྷ་མ་ཡིན་དང༌། ཀླུ་དང༌། འབྱུང་པོའི་དབང་པོ་རྣམས་ནི་འབྲུག་སྒྲ་འབྱིན་པར་བྱེད། རིའི་དབང་
པོ་ཆེན་པོ་རྣམས་ནི་ཕན་ཚུན་ཐུག་པར་བྱེད། གཏེར་གྱི་ཚོགས་བྱེ་བ་བརྒྱ་སྟོང་ནི་མངོན་དུ་འབྱུང་བར་བྱེད་ཅིང༌། སའི་འོག་ནས་འཐོན་ཏོ། །དེ་ནས་སའི་ལྷ་མོ་བརྟན་མས། ཚོང་དཔོན་

45-1-313a

གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ་ཁྱོད་འདིར་འོངས་པ་ལེགས་སོ། །སའི་ཕྱོགས་འདི་ནི་སྔོན་ཁྱོད་ཀྱི་གནས་སུ་གྱུར་ཏེ། ཁོ་མོའི་མངོན་སུམ་དུ་དགེ་བའི་
རྩ་བ་བསྐྱེད་པ་ཡིན་ན། དེའི་རྣམ་པར་སྨིན་པའི་ཕྱོགས་འགའ་ཙམ་བལྟ་བར་འདོད་དམ། དེ་ནས་ཚོང་དཔོན་གྱི་བུ་ནོར་བཟང་གིས། སའི་ལྷ་མོ་བརྟན་མའི་རྐང་པ་གཉིས་ལ་སྤྱི་བོས་ཕྱག་
འཚལ་ཏེ། སའི་ལྷ་མོ་བརྟན་མ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། སའི་ལྷ་མོ་བརྟན་མའི་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །
འཕགས་མ། འཚལ་ལོ། །དེ་ནས་སའི་ལྷ་མོ་བརྟན་མས་རྐང་པའི་མཐིལ་གྱིས་ས་ཆེན་པོ་ལ་བརྡབས་ཏེ། རིན་པོ་ཆེའི་གཏེར་བྱེ་བ་བརྒྱ་སྟོང་གྲངས་མེད་པས་རབ་ཏུ་བརྒྱན་པ་བསྟན་ནས་
འདི་སྐད་ཅེས་སྨྲས་སོ། །རིགས་ཀྱི་བུ། རིན་པོ་ཆེའི་གཏེར་བྱེ་བ་ཁྲག་ཁྲིག་བརྒྱ་སྟོང་འདི་དག་ཀྱང༌། ཁྱོད་ཀྱི་རྗེས་སུ་འབྲང་བའོ། །ཁྱོད་ཀྱི་སྔོན་དུ་འགྲོ་བའོ། །ཁྱོད་ཀྱིས་ཅི་དགར་སྤྱད་
པའོ། །ཁྱོད་ཀྱི་བསོད་ནམས་ཀྱི་རྣམ་པར་སྨིན་པ་ལས་བྱུང་བའོ། །ཁྱོད་ཀྱི་བསོད་ནམས་ཀྱི་སྟོབས་ཀྱིས་བསྲུངས་པའོ། །འདི་ལས་ལོང་སྟེ། ཁྱོད་ཀྱིས་ཅི་དགོས་པ་དེ་དག་གྱིས་ཤིག།
རིགས་ཀྱི་བུ། གཞན་ཡང་ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་ཡེ་ཤེས་ཐུབ་པར་དཀའ་བའི་སྙིང་པོ་ཅན་ཐོབ་པ་སྟེ། དེ་ལྟར་ཁོ་མོ་ནི་བྱང་ཆུབ་སེམས་དཔའི་རྣམ་པར་

45-1-313b

ཐར་པ་འདི་དང་ལྡན་པས། དེ་བཞིན་གཤེགས་པ་མར་མེ་མཛད་ཚུན་ཆད་དུ་བྱང་ཆུབ་སེམས་དཔའི་རྗེས་སུ་འབྲང་ཞིང༌། རྟག་ཏུ་སྲུང་བ་ལ་ཞུགས་པ་སྟེ། དེ་ཚུན་ཆད་དུ། རིགས་ཀྱི་བུ། ཁོ་མོ་ནི་བྱང་
ཆུབ་སེམས་དཔའི་སེམས་ཀྱི་སྤྱོད་པ་ལ་རྣམ་པར་སྤྱོད་དོ། །ཡེ་ཤེས་ཀྱི་ཡུལ་ལ་འཇུག་གོ། སྨོན་ལམ་གྱི་དཀྱིལ་འཁོར་ཁོང་དུ་ཆུད་པར་བྱེད་དོ། །བྱང་ཆུབ་སེམས་དཔའི་སྤྱོད་པ་རྣམ་པར་དག་
པ་རྗེས་སུ་རྟོགས་པར་བྱེད་དོ། །ཏིང་ངེ་འཛིན་ཐམས་ཅད་ཀྱི་ཚུལ་གྱི་རྗེས་སུ་འབྲང་ངོ༌། །བྱང་ཆུབ་སེམས་དཔའི་མངོན་པར་ཤེས་པ་ཐམས་ཅད་དང༌། སེམས་རྒྱ་ཆེན་པོས་རྒྱས་པར་འགེངས་
སོ༑ ༑བྱང་ཆུབ་སེམས་དཔའ་ཐམས་ཅད་ཀྱི་སྟོབས་ཀྱིས་དབང་བསྒྱུར་བ་དང༌། ཞིང་གི་དྲ་བ་ཐམས་ཅད་རྒྱས་པར་དགང་བ་དང༌། དེ་བཞིན་གཤེགས་པ་ཐམས་ཅད་ཀྱིས་ལུང་བསྟན་པ་ཡང་དག་
པར་མནོད་པ་དང༌། དུས་ཐམས་ཅད་དུ་མངོན་པར་འཚང་རྒྱ་བ་ཡང་དག་པར་བསྟན་པ་དང༌། ཆོས་ཀྱི་འཁོར་ལོ་བསྐོར་བའི་ཚུལ་ཐམས་ཅད་དང༌། མདོ་སྡེ་ཡང་དག་པར་བརྗོད་པའི་ཆོས་ཀྱི་སྤྲིན་
གྱི་ཚུལ་ཐམས་ཅད་དང༌། ཆོས་སྣང་བ་ཆེན་པོས་སྣང་བར་བྱ་བའི་ཚུལ་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བའི་ཚུལ་དང༌། སངས་རྒྱས་ཀྱི་རྣམ་པར་འཕྲུལ་པ་ཐམས་ཅད་
ཡང་དག་པར་བསྟན་པའི་ཚུལ་ཡང་རྗེས་སུ་རྟོགས་པར་བྱེད་དོ། །ཡང་དག་པར་འཛིན་ཏོ། །ཡང་དག་པར་ནོད་དོ། །རིགས་ཀྱི་བུ། བྱང་ཆུབ་སེམས་དཔའི་རྣམ་པར་ཐར་པ་ཡེ་ཤེས་ཐུབ་

45-1-314a

པར་དཀའ་བའི་སྙིང་པོ་ཅན་འདི་ཡང་བསྐལ་པ་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་ཕ་རོལ་དེའི་ཡང་ཕ་རོལ་གཅིག་ཏུ། འཇིག་རྟེན་གྱི་ཁམས་ཟླ་བའི་རྒྱལ་མཚན་ཞེས་བྱ་
བར་བསྐལ་པ་སྣང་བས་རྣམ་པར་བརྒྱན་པ་ལ། དེ་བཞིན་གཤེགས་པ་སྤྱན་བཟང་པོ་ལས་ཐོབ་སྟེ། རིགས་ཀྱི་བུ། དེ་ལྟར་ཁོ་མོ་བྱང་ཆུབ་སེམས་དཔའི་རྣམ་པར་ཐར་པ་ཡེ་ཤེས་ཐུབ་པར་དཀའ་
བའི་སྙིང་པོ་ཅན་འདི་ལ་ཡོངས་སུ་དཔྱོད་དཔྱོད། རྣམ་པར་དཔྱོད་དཔྱོད། ཤིན་ཏུ་དཔྱོད་དཔྱོད། ཡང་དག་པར་འཕེལ་བར་བྱེད་དེ། ཤིན་ཏུ་རྒྱས་པར་བྱེད་བྱེད་པས། བསྐལ་པ་བཟང་པོ་
ལ་ཐུག་གི་བར་དུ་དེ་བཞིན་གཤེགས་པ་མཐོང་བ་དང་མ་བྲལ་ལོ། །དེ་སྲིད་ཀྱི་བར་གྱིས་ཁོ་མོས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས། སངས་
རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཅིག་བསྙེན་བཀུར་ཏོ། །དེ་བཞིན་གཤེགས་པ་དེ་དག་ཐམས་ཅད་སྙིང་པོ་བྱང་ཆུབ་ཏུ་གཤེགས་པའི་
རྣམ་པར་འཕྲུལ་པ་ཡང་མཐོང་སྟེ། ཁོ་མོ་ནི་དེ་བཞིན་གཤེགས་པ་དེ་དག་ཐམས་ཅད་ཀྱི་དགེ་བའི་རྩ་བ་མངོན་སུམ་དུ་མཐོང་བའོ། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་
རྣམ་པར་ཐར་པ་ཡེ་ཤེས་ཐུབ་པར་དཀའ་བའི་སྙིང་པོ་ཅན་འདི་ཤེས་པར་ཟད་ན། ཁོ་མོས་བྱང་ཆུབ་སེམས་དཔའ་དེ་བཞིན་གཤེགས་པ་ཐམས་ཅད་ཀྱི་ཞམ་རིང་དུ་འབྲང་བ།

45-1-314b

སངས་རྒྱས་ཐམས་ཅད་ཀྱི་གསུང་གི་རྗེས་སུ་འབྲང་བ། དེ་བཞིན་གཤེགས་པའི་ཡེ་ཤེས་འཇུག་པར་དཀའ་བ་ལ་རབ་ཏུ་ཞུགས་པ། སེམས་ཀྱི་སྐད་ཅིག་གིས་ཆོས་ཀྱི་དབྱིངས་ཐམས་ཅད་རྒྱས་པར་
འགེངས་པའི་ཤུགས་དང་ལྡན་པ། དེ་བཞིན་གཤེགས་པ་དང་མཉམ་པ་ཉིད་དུ་གྱུར་པའི་ལུས་དང་ལྡན་པ། སངས་རྒྱས་ཐམས་ཅད་ཀྱི་དགོངས་པ་དྲི་མ་མེད་པའི་སྙིང་པོར་གྱུར་པ། སངས་རྒྱས་
བྱུང་བ་ཐམས་ཅད་དུ་རྟག་ཏུ་མངོན་པར་བསྒྲུབས་པ། སངས་རྒྱས་ཀྱི་འཕྲིན་ལས་ཐ་མི་དད་པའི་ཕོ་ཉར་གྱུར་པ། དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌།
རིགས་ཀྱི་བུ། འཛམ་བུའི་གླིང་འདི་ཉིད་ཀྱི་ཡུལ་མ་ག་དྷ་ཞེས་བྱ་བ་ན། གྲོང་ཁྱེར་སེར་སྐྱའི་གནས་ཞེས་བྱ་བ་ཡོད་དེ། དེ་ན་མཚན་མོའི་ལྷ་མོ་དཔྱིད་དང་ལྡན་པ་ཞེས་བྱ་བ་འདུག་གི །དེའི་གན་དུ་
སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་དྲིས་ཤིག། དེ་ནས་ཚོང་དཔོན་གྱི་བུ་ནོར་བཟང་གིས། སའི་ལྷ་མོ་
བརྟན་མའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། སའི་ལྷ་མོ་བརྟན་མ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། སའི་ལྷ་མོ་བརྟན་མའི་
དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང༌། སའི་ལྷ་མོ་བརྟན་མའི་གདམས་ངག་རྗེས་སུ་དྲན་པར་བྱེད་ཅིང༌། བྱང་ཆུབ་སེམས་དཔའི་རྣམ་པར་ཐར་པ་ཡེ་ཤེས་ཐུབ་པར་དཀའ་

45-1-315a

བའི་སྙིང་པོ་ཅན་དེ་རྗེས་སུ་དྲན་པར་བྱ་བ་དང༌། བྱང་ཆུབ་སེམས་དཔའི་ཏིང་ངེ་འཛིན་བསྒོམ་པ་དེ་རབ་ཏུ་གོམས་པར་བྱ་བ་དང༌། བྱང་ཆུབ་སེམས་དཔའི་ཆོས་ཀྱི་ཚུལ་
དེའི་རྗེས་སུ་བསམ་པ་དང༌། བྱང་ཆུབ་སེམས་དཔའི་རྣམ་པར་ཐར་པས་རྣམ་པར་རྩེ་བ་དེ་ལ་རྣམ་པར་དཔྱད་པ་དང༌། བྱང་ཆུབ་སེམས་དཔའི་རྣམ་པར་ཐར་པའི་ཡེ་ཤེས་ཤིན་ཏུ་ཕྲ་བ་དེ་ལ་
རྣམ་པར་བལྟ་བ་དང༌། བྱང་ཆུབ་སེམས་དཔའི་རྣམ་པར་ཐར་པའི་ཡེ་ཤེས་རྒྱ་མཚོ་དེ་ལ་འཇུག་པར་བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པའི་ཡེ་ཤེས་ཐ་དད་པ་དེ་ལ་
ཡིད་ཆེས་པར་བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པའི་ཡེ་ཤེས་ཤིན་ཏུ་སྦྱངས་པ་དེ་རྗེས་སུ་རྟོགས་པར་བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པའི་ཡེ་
ཤེས་རྒྱ་མཚོ་དེ་ལ་འབབ་པར་བྱ་བ་བྱེད་ཅིང༌། གྲོང་ཁྱེར་ཆེན་པོ་སེར་སྐྱའི་གནས་གང་ན་བ་དེར་ཕྱིན་ཏེ། གྲོང་ཁྱེར་ཆེན་པོ་སེར་སྐྱའི་གནས་ལ་གཡས་ཕྱོགས་སུ་བསྐོར་ནས། ཤར་
ཕྱོགས་ལོགས་ཀྱི་གྲོང་ཁྱེར་གྱི་སྒོ་ནས་སོང་སྟེ། ཉི་མ་ནུབ་ནས་རིང་པོ་མ་ལོན་པ་ཞིག་ཏུ་གྲོང་ཁྱེར་གྱི་ལམ་གྱི་སུམ་མདོའི་དབུས་ཤིག་ན། བྱང་ཆུབ་སེམས་དཔའི་གདམས་ངག་
མཐུན་པར་ལེན་པ་དེ། མཚན་མོའི་ལྷ་མོ་དཔྱིད་དང་ལྡན་པ་མཐོང་བར་འདོད་ཅིང༌། དགེ་བའི་བཤེས་གཉེན་ཡོད་ན་སངས་རྒྱས་ཀྱི་ཡེ་ཤེས་འཐོབ་པར་འགྱུར་བར་ངེས་པའི་བློ་

45-1-315b

གྲོས་དང་ལྡན་པ། ཡེ་ཤེས་ཀྱི་མིག་ཀུན་ཏུ་ལྟ་བའི་ཡུལ་གྱི་རང་བཞིན་གྱི་བྱིན་གྱི་རླབས་དང་ལྡན་པ། ཕྱོགས་ཐམས་ཅད་དུ་མངོན་པར་གཞོལ་ཞིང༌། དགེ་བའི་བཤེས་གཉེན་བལྟ་བའི་སེམས་
ཀྱིས་མོས་པ་དང༌། ཡེ་ཤེས་ཆེན་པོའི་སྙིང་པོར་གྱུར་པའི་འདུ་ཤེས་ཀྱི་སེམས་དང་ལྡན་པ། དམིགས་པ་ཐམས་ཅད་ལ་རབ་ཏུ་ཞུགས་པའི་ཡེ་ཤེས་ཀྱི་མིག་དང་ལྡན་པ། ཆོས་ཀྱི་དབྱིངས་ཀྱི་
ཚུལ་ཐམས་ཅད་དུ་ཡེ་ཤེས་རྒྱ་མཚོ་འབྱམས་ཀླས་པས་རྒྱས་པར་འགེངས་པ་དང་ལྡན་པའི་ཏིང་ངེ་འཛིན་གྱི་མིག་གིས། ཕྱོགས་ཐམས་ཅད་དུ་ཤེས་བྱའི་རྒྱ་མཚོ་ལ་རྣམ་པར་བལྟ་བ། ཡེ་
ཤེས་ཆེན་པོའི་མིག་འཐོབ་པར་བྱ་བ་ལ་རབ་ཏུ་གཞོལ་ཞིང་བསམ་པ་རྩེ་གཅིག་ཏུ་བཞག་ནས་འདུག་འདུག་པ་དང༌། མཚན་མོའི་ལྷ་མོ་དཔྱིད་དང་ལྡན་པ་དེ། གྲོང་ཁྱེར་ཆེན་པོ་སེར་
སྐྱའི་གནས་ཀྱི་སྟེང་གི་ནམ་མཁའི་དབྱིངས་ལ། ནོར་བུ་རིན་པོ་ཆེ་སྣ་ཚོགས་དཔེ་མེད་པའི་ཁང་པ་བརྩེགས་པ་ཞིག་ན། རིན་པོ་ཆེའི་སེང་གེའི་ཁྲི་ཆེན་པོ་སྤོས་ཞིམ་པོ་ཐམས་ཅད་ཀྱི་པདྨོའི་
སྙིང་པོ་ཅན་ཞིག་ལ། ལུས་ཀྱི་མདོག་གསེར་གྱི་ཁ་དོག་ཏུ་འདུག་པ། སྐྲ་འཇམ་ཞིང་མང་ལ་མཐོན་མཐིང་དུ་འདུག་པ། མིག་དཀར་ནག་འབྱེས་པ། གཟུགས་བཟང་བ་ཤིན་ཏུ་མཛེས་པ།
བལྟ་ན་སྡུག་པ། ལུས་རྒྱན་དང་ལྷབ་ལྷུབ་ཐམས་ཅད་ཀྱིས་ཀླུབས་ཤིང་བརྒྱན་པ། ཁ་དོག་བསྒྱུར་བའི་གོས་བགོས་པ། ཚངས་པའི་གཙུག་ཏོར་གྱི་ཅོད་པན་ཟླ་བའི་དཀྱིལ་འཁོར་

45-1-316a

གྱིས་བརྒྱན་པ་ཐོགས་པ། ལུས་ལ་རྒྱུ་སྐར་དང༌། གཟའ་དང༌། སྐར་ཆེན་དང༌། སྐར་མའི་ཚོགས་ཐམས་ཅད་ཀྱི་གཟུགས་བརྙན་སྣང་བར་གྱུར་པ་འདུག་པར་མཐོང་
ངོ༑ ༑དེས་སེམས་ཅན་གྱི་ཁམས་ཡངས་པར་མི་ཁོམ་པ་དང༌། ངན་སོང་དང༌། ངན་འགྲོ་དང༌། ལོག་པར་ལྟུང་བ་ནས། སེམས་ཅན་ཇི་སྙེད་ཅིག་ཡོངས་སུ་དགྲོལ་བ་དེ་དག་ཐམས་ཅད་ཀྱང༌།
དེའི་བ་སྤུའི་སྦུབས་སུ་ཆུད་པར་མཐོང་ངོ༌། །ཇི་སྙེད་ཅིག་མཐོ་རིས་ཀྱི་འཇིག་རྟེན་དུ་བཀོད་པ་དང༌། ཇི་སྙེད་ཅིག་ཉན་ཐོས་དང༌། རང་སངས་རྒྱས་ཀྱི་བྱང་ཆུབ་དང༌། ཐམས་ཅད་མཁྱེན་པ་
ཉིད་དུ་ཡོངས་སུ་སྨིན་པར་བྱ་བ་དེ་དག་ཐམས་ཅད་ཀྱང་དེའི་བ་སྤུའི་སྦུབས་སུ་ཆུད་པར་མཐོང་ངོ༌། །ལུས་མངོན་པར་བསྒྲུབ་པ་དང༌། གཟུགས་མངོན་པར་བསྒྲུབ་པ་དང༌། ཁ་དོག་མངོན་
པར་བསྒྲུབ་པའི་ཐབས་སྣ་ཚོགས་ཀྱིས་ཇི་སྙེད་ཅིག་ཡོངས་སུ་སྨིན་པར་བྱས་པ་དེ་དག་ཀྱང་དེའི་བ་སྤུའི་སྦུབས་སུ་ཆུད་པར་མཐོང་ངོ༌། །ང་རོ་མངོན་པར་བསྒྲུབ་པ་དང༌། དབྱངས་ཀྱི་ཡན་
ལག་མངོན་པར་བསྒྲུབ་པ་དང༌། སྐད་ཀྱི་ཚུལ་སྣ་ཚོགས་ཡོངས་སུ་སྦྱར་བ་ཇི་སྙེད་ཅིག་གིས་ཡོངས་སུ་སྨིན་པར་བྱས་པ་དེ་དག་ཀྱང༌། དེའི་བ་སྤུའི་སྒོ་ནས་རྗེས་སུ་བརྗོད་པ་ཐོས་སོ། དུས་
མངོན་པར་བསྒྲུབ་པ་དང༌། བསམ་པ་དང་མོས་པ་ཇི་ལྟ་བ་བཞིན་དུ་སེམས་ཅན་གྱི་རྗེས་སུ་འབྲང་བར་བྱ་བ་དང༌། བྱང་ཆུབ་སེམས་དཔའི་སྤྱོད་པ་དང༌། བྱང་ཆུབ་སེམས་དཔའི་རྣམ་པར་

45-1-316b

གནོན་པ་དང༌། བྱང་ཆུབ་སེམས་དཔའི་ཏིང་འཛིན་གྱིས་རྣམ་པར་འཕྲུལ་བའི་སྒོ་དང༌། བྱང་ཆུབ་སེམས་དཔའི་ཁྱུ་མཆོག་གི་མཐུ་ཕྱུང་བ་དང༌། བྱང་ཆུབ་སེམས་དཔའི་རྣམ་པར་སྤྱོད་པ་དང༌། བྱང་ཆུབ་
སེམས་དཔའི་ཡོངས་སུ་ལྟ་བ་དང༌། བྱང་ཆུབ་སེམས་དཔའི་རྣམ་པར་ལྟ་བ་དང༌། བྱང་ཆུབ་སེམས་དཔའི་རྣམ་པར་འཕྲུལ་པ་དང༌། བྱང་ཆུབ་སེམས་དཔའི་སྐྱེས་བུ་སེང་གེ་ཆེན་པོའི་རྣམ་པར་
བསྒྱིངས་པ་དང༌། བྱང་ཆུབ་སེམས་དཔའི་རྣམ་པར་ཐར་པས་རྣམ་པར་རྩེ་བ་ཇི་སྙེད་ཅིག་གིས། དེས་སེམས་ཅན་ཡོངས་སུ་སྨིན་པར་བྱས་པ་དེ་དག་ཀྱང༌། དེའི་བ་སྤུའི་སྦུབས་སུ་ཆུད་པར་མཐོང་
ངོ༑ ༑དེས་ཐབས་སྣ་ཚོགས་དང་ལྡན་པའི་ཆོས་ཀྱི་ཚུལ་རྒྱ་མཚོ་དེ་དག་མཐོང་ཞིང་ཐོས་ནས་དགའ་རངས་ཏེ། མགུ་ཞིང་ཉམས་བདེ་ལ། ཚིམ་ཞིང་ཡིད་བདེ་བ་སྐྱེས་ནས། མཚན་མོའི་ལྷ་མོ་
དཔྱིད་དང་ལྡན་པ་དེ་ལ་ལུས་ཐམས་ཅད་ཀྱིས་ཕབ་ནས་ཕྱག་འཚལ་ཏེ། ལངས་ནས་མཚན་མོའི་ལྷ་མོ་དཔྱིད་དང་ལྡན་པ་ལ་ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས།
མཚན་མོའི་ལྷ་མོ་དཔྱིད་དང་ལྡན་པའི་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །ལྷ་མོ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་
བསྐྱེད་དེ། དེ་ལྟར་བདག་གིས་དགེ་བའི་བཤེས་གཉེན་གྱི་བྱིན་གྱི་རླབས་ཀྱིས། སངས་རྒྱས་ཀྱི་ཡོན་ཏན་ཐམས་ཅད་འབྱུང་བར་ཡང་དག་པར་མཐོང་བས་དགེ་བའི་བཤེས་གཉེན་གྱི་

45-1-317a

ཕྱག་ཏུ་བདག་ཉིད་པོར་བ་ལགས་ན། ལྷ་མོ་ཤུལ་གང་ལ་བརྟེན་ན། བྱང་ཆུབ་སེམས་དཔའི་སྟོབས་བཅུའི་སར་འབྱུང་བར་འགྱུར་བའི་ཐམས་ཅད་མཁྱེན་པའི་ཤུལ་
བདག་ལ་བཤད་དུ་གསོལ། དེ་སྐད་ཅེས་སྨྲས་པ་དང༌། མཚན་མོའི་ལྷ་མོ་དཔྱིད་དང་ལྡན་པས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། ད་ལྟར་ཁྱོད་དགེ་
བའི་བཤེས་གཉེན་གྱི་བྱིན་གྱིས་ནོན་ཏེ། དགེ་བའི་བཤེས་གཉེན་གྱི་ཚིག་མཉན་པར་འདོད་པ་དང༌། དགེ་བའི་བཤེས་གཉེན་གྱི་གདམས་ངག་ལ་ནན་ཏན་དུ་བྱེད་པ་ལེགས་སོ། །ལེགས་
སོ༑ ༑རིགས་ཀྱི་བུ། ཁྱོད་ནི་དེ་ལྟར་དགེ་བའི་བཤེས་གཉེན་གྱི་གདམས་ངག་ལ་ནན་ཏན་དུ་བྱེད་པས། གདོན་མི་ཟ་བར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཉེ་བར་
འགྱུར་རོ། །རིགས་ཀྱི་བུ། ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་སེམས་ཅན་ཐམས་ཅད་ཀྱི་མུན་པ་རྣམ་པར་སེལ་བའི་ཆོས་ཀྱི་སྣང་བས་འགྲོ་བ་རྣམ་པར་འདུལ་བའི་སྒོ་ཐོབ་
པ་སྟེ༑ བསམ་པ་མི་མཉམ་པ་དང་ལྡན་པའི་སེམས་ཅན་རྣམས་ལ་བྱམས་པའི་སེམས་དང་ལྡན་པའོ། །མི་དགེ་བའི་ལས་ཀྱི་ལམ་ལ་ཞུགས་པ་རྣམས་ལ་སྙིང་རྗེའི་སེམས་དང་
ལྡན་པའོ། །དགེ་བའི་ལས་ཀྱི་ལམ་ལ་ཞུགས་པ་རྣམས་ལ་དགའ་བའི་སེམས་དང་ལྡན་པའོ། །སེམས་མཉམ་པ་དང་མི་མཉམ་པར་ལྡན་པའི་སེམས་ཅན་རྣམས་ལ་མི་གཉིས་

45-1-317b

པའི་སེམས་དང་ལྡན་པའོ། །ཀུན་ནས་ཉོན་མོངས་པ་རྣམས་ལ་རྣམ་པར་སྦྱང་བའི་སེམས་དང་ལྡན་པའོ། །ཉམ་ང་བར་གྱུར་པ་རྣམས་ལ་ཡང་དག་པར་ཞུགས་པའི་སེམས་དང་ལྡན་པའོ། །
དམའ་བ་ལ་མོས་པ་རྣམས་ལ་ཡངས་པ་ལ་མོས་པ་ཡོངས་སུ་བསྐྱེད་པའི་སེམས་དང་ལྡན་པའོ། །དབང་པོ་ཞུམ་པ་རྣམས་ལ་བརྩོན་འགྲུས་ཆེན་པོའི་ཤུགས་རྣམ་པར་སྤེལ་བའི་སེམས་དང་
ལྡན་པའོ། །འཁོར་བ་ལ་མངོན་པར་མོས་པ་རྣམས་ལ་འཁོར་བའི་རྒྱུད་ཀྱི་འཁོར་ལོ་ལས་རྣམ་པར་བཟློག་པའི་སེམས་དང་ལྡན་པའོ། །ཉན་ཐོས་དང༌། རང་སངས་རྒྱས་ཀྱི་ཐེག་པ་ལ་མངོན་པར་མོས་
པའི་སེམས་ཅན་རྣམས་ལ། ཐམས་ཅད་མཁྱེན་པ་ཉིད་ཀྱི་ལམ་ལ་དགོད་པའི་སེམས་དང་ལྡན་པའོ། །རིགས་ཀྱི་བུ། དེ་ལྟར་ཁོ་མོ་དེ་ལྟ་བུའི་སེམས་དང་ཡིད་ལ་བྱ་བར་ལྡན་ལ། བྱང་
ཆུབ་སེམས་དཔའི་རྣམ་པར་ཐར་པ་སེམས་ཅན་ཐམས་ཅད་ཀྱི་མུན་པ་རྣམ་པར་སེལ་བའི་ཆོས་ཀྱི་སྣང་བས་འགྲོ་བ་རྣམ་པར་འདུལ་བའི་སྒོ་འདི་དང་ཡང་ལྡན་པས། སེམས་ཅན་གང་
ཇི་སྙེད་ཅིག་མུན་ནག་སྨག་ཏུ་གྱུར་པའི་ནམ་ལ། མི་ནི་ཉལ་བར་གྱུར། འབྱུང་པོའི་ཚོགས་ནི་རྒྱུ་བར་གྱུར། རྐུན་ཆོམ་མང་པོས་ནི་རྒྱས་པར་གྱུར། སེམས་ཅན་མི་སྲུན་པའི་ཚུལ་
ཅན་ནི་ཕྱོགས་སུ་རྒྱུ་བར་གྱུར། སྤྲིན་སྟུག་པོ་ནག་པོས་ཀུན་ནས་ཁེབས་པར་གྱུར། དུད་པ་དང༌། རྡུལ་གྱི་ཚོགས་ཀྱིས་ནི་ཀུན་ནས་འགྲིགས་པར་གྱུར། རྫི་ཆར་མི་བཟད་པས་ནི་

45-1-318a

རབ་ཏུ་གཏགས་པར་གྱུར། ཟླ་སྐར་གྱི་ཚོགས་ནི་མི་སྣང་བར་གྱུར། མིག་གིས་བྱ་བའི་མཐུ་ནི་མེད་པར་གྱུར་པའི་མུན་པ་ལ། སེམས་ཅན་གང་ཇི་སྙེད་ཅིག་རྒྱ་མཚོ་ལ་
སྤྱོད་དམ། ཐང་ལ་སྤྱོད་དམ། རི་ལ་སྤྱོད་དམ། ནགས་ཚལ་གཞན་ན་སྤྱོད་དམ། ཡུལ་གཞན་ན་སྤྱོད་དམ། གྲོང་གཞན་ན་སྤྱོད་དམ། ཕྱོགས་གཞན་ན་སྤྱོད་དམ། ཕྱོགས་མཚམས་
གཞན་ན་སྤྱོད་དམ། ལམ་གཞན་ན་སྤྱོད་ཀྱང་རུང་སྟེ། རྒྱ་མཚོ་ལ་སྤྱོད་སྤྱོད་པ་ལས་གྲུ་བུབ་པར་གྱུར་པའམ། ཐང་ལ་སྤྱོད་སྤྱོད་པ་ལས་ཉམ་ཉེས་པའམ། རི་ལ་སྤྱོད་སྤྱོད་པ་ལས་
གཡང་ས་ཆེན་པོར་ལྷུང་བར་གྱུར་པའམ། འབྲོག་དགོན་པ་ལ་སྤྱོད་སྤྱོད་པ་ལས་ཁ་ཟས་ཀྱིས་ཕོངས་པར་གྱུར་པའམ། ནགས་ཚལ་ཐིབས་པོར་སྦའི་ཟང་ཟིང་ལ་ཐོགས་པའམ། ཚུལ་
མ་ཡིན་པའི་ཉམ་ཉེས་ཤིག་ཏུ་གྱུར་ཏམ། ཡུལ་གཞན་ན་སྤྱོད་སྤྱོད་པ་ལས་ཆོམ་པོས་བཅོམ་པའམ། གྲོང་གཞན་ན་སྤྱོད་སྤྱོད་པ་ལས་མི་སྲུང་པའི་ཚུལ་ཅན་གྱིས་གཙེས་
པའམ༑ ཕྱོགས་གཞན་ན་སྤྱོད་སྤྱོད་པ་ལས་འབྲོག་རྨིས་པའམ། ཕྱོགས་མཚམས་གཞན་ན་སྤྱོད་སྤྱོད་པ་ལས་མགོ་རྨོངས་པའམ། ལམ་གཞན་ན་སྤྱོད་སྤྱོད་པ་ལས་ཉེ་ཞོར་
གྱུར་ཀྱང་རུང་སྟེ། རིགས་ཀྱི་བུ། ཁོ་མོ་ནི་སེམས་ཅན་དེ་དག་ལ། ཐབས་སྣ་ཚོགས་ཀྱི་སྒོ་ནས་སྐྱབས་སུ་གྱུར་པར་བྱེད་པ་སྟེ། འདི་ལྟར་རྒྱ་མཚོ་ཆེན་པོ་ལ་སྤྱོད་པ་རྣམས་ཀྱི་རླུང་

45-1-318b

སྤྲིན་ནག་པོ་གཏོར་བ་དང༌། ཆུའི་རྙོག་པ་དང་བ་དང༌། རླུང་མི་བཟད་པའི་དཀྱིལ་འཁོར་བཟློག་པ་དང༌། རླབས་ཀྱི་ཤུགས་ཆེན་པོ་ཞི་བར་བྱ་བ་དང༌། ཀློང་གི་འཇིགས་པ་ལས་ཐར་པར་བྱ་བ་དང༌།
ཕྱོགས་བསྟན་པ་དང༌། ཆུའི་ལམ་ལེགས་པར་དམིགས་པ་དང༌། འགྲམ་བསྟན་པ་དང༌། རིན་པོ་ཆེའི་གླིང་དུ་ཕྱིན་པར་བྱ་བའི་ཕྱིར་ལམ་ཡོངས་སུ་སྟོན་ཏེ། ཡོངས་སུ་སྦུད་པའི་གཟུགས་
དང་༑ དེད་དཔོན་གྱི་གཟུགས་དང༌། རྟའི་རྒྱལ་པོ་རྔོག་ཆེན་གྱི་གཟུགས་དང༌། གླང་པོའི་རྒྱལ་པོའི་གཟུགས་དང༌། རུས་སྦལ་གྱི་རྒྱལ་པོའི་གཟུགས་དང༌། ལྷ་མ་ཡིན་གྱི་རྒྱལ་པོའི་གཟུགས་
དང་༑ ནམ་མཁའ་ལྡིང་གི་རྒྱལ་པོའི་གཟུགས་དང༌། མིའམ་ཅིའི་རྒྱལ་པོའི་གཟུགས་དང༌། ལྟོ་འཕྱེ་ཆེན་པོའི་རྒྱལ་པོའི་གཟུགས་དང༌། རྒྱ་མཚོའི་ལྷའི་གཟུགས་དང༌། མཉན་པའི་
གཟུགས་ཀྱིས་སྐྱབས་སུ་གྱུར་པར་བྱེད་དོ། །དགེ་བའི་རྩ་བ་དེ་ཡང་འདི་ལྟར། སེམས་ཅན་ཐམས་ཅད་སྡུག་བསྔལ་གྱི་ཕུང་པོ་ཐམས་ཅད་ལས་ཡོངས་སུ་བཟློག་པའི་ཕྱིར་སྐྱབས་སུ་
གྱུར་པར་ཤོག་ཅིག་ཅེས་ཡོངས་སུ་བསྔོའོ། །ཐང་ལ་སྤྱོད་པའི་སེམས་ཅན་མུན་པ་ཆེན་པོ་ཤིན་ཏུ་གནག་པའི་ནམ་ལ། ས་གཞི་འོད་མ་དང༌། ཚེར་མ་དང༌། གསེག་མ་དང༌། གྱོ་མོས་
གང་བ། སྦྲུལ་གདུག་པ་གཏུམ་པོ་ཤིན་ཏུ་མང་བ། ཐག་ཐུག་དང་མི་བདེ་བའི་ལམ་ཅན། རྡུལ་དང་ཕྱག་དར་ཤིན་ཏུ་འཐུལ་བ། རྫི་ཆར་དྲག་པོས་གཏགས་པ། ཚ་བ་དང༌། གྲང་

45-1-319a

བའི་སྡུག་བསྔལ་ཡོད་པ། སྦྲུལ་དང་གཅན་ཟན་གྱིས་བག་ཚ་བ་ཡོད་པ། ཐོད་མི་དང་ཆོམ་པོ་རྒྱུ་བར་གྱུར་པ་ཞིག་ལ། མགོ་འཁོར་བར་གྱུར་བའི་སེམས་ཅན་
རྣམས་ལ་ཉི་མའི་གཟུགས་དང༌། ཟླ་བའི་གཟུགས་དང༌། སྐྱ་རེངས་འཆར་བའི་གཟུགས་དང༌། སྐར་མདའ་ཆེན་པོའི་གཟུགས་དང༌། གློག་གི་ཕྲེང་བ་འབྱུང་བའི་གཟུགས་དང༌། རིན་པོ་
ཆེའི་འོད་ཀྱི་གཟུགས་དང༌། གཟའི་འཁོར་གྱི་གཟུགས་དང༌། རྒྱུ་སྐར་དང༌། སྐར་མའི་ཚོགས་ཀྱི་གཞལ་མེད་ཁང་གི་འོད་ཀྱི་གཟུགས་དང༌། ལྷའི་གཟུགས་དང༌། བྱང་ཆུབ་སེམས་
དཔའི་གཟུགས་ཀྱིས་སྐྱབས་སུ་གྱུར་པར་བྱེད་དོ། །སེམས་དགེ་བའི་རྩ་བ་འདིས། ཉོན་མོངས་པའི་མུན་པ་ཐམས་ཅད་རྣམ་པར་བསལ་བའི་ཕྱིར། སེམས་ཅན་ཐམས་ཅད་ཀྱི་སྐྱབས་
སུ་ཤོག་ཅིག་པར་བསྐྱེད་དོ། །རིའི་གཡང་ས་ལ་སྤྱོད་ཅིང་འཆི་བས་འཇིགས་སྐྲག་པ་རྣམས་ཀྱི་སྲོག་དབྱུང་བ་དང༌། གྲགས་པ་འདོད་པའི་དབང་དུ་གྱུར་པ་དང༌། སྙན་པ་དང༌། སྒྲའི་
རྒྱལ་མཚན་འདོད་པ་དང༌། ལོངས་སྤྱོད་ཚོལ་བ་དང༌། འདོད་པའི་ཟིལ་གྱིས་ནོན་པ་དང༌། ཡོ་བྱད་ཡོངས་སུ་བཙལ་བ་ལ་བརྩོན་པ་དང༌། འཇིག་རྟེན་གྱི་ཕུན་སུམ་ཚོགས་པ་འདོད་
ཅིང་བརྩོན་པ་དང༌། བུ་དང་ཆུང་མ་གཏོང་མི་ཕོད་པས་ཐོགས་པར་གྱུར་པ་དང༌། ལྟ་བའི་ཐིབས་པོར་འཁྱམས་པ་དང༌། སྡུག་བསྔལ་བ་དང༌། འཇིགས་པ་སྣ་ཚོགས་ཀྱིས་

45-1-319b

གཙེས་པ་རྣམས་ལ་ཡང༌། ཐབས་སྣ་ཚོགས་ཀྱི་སྒོ་ནས་སྐྱབས་སུ་གྱུར་པར་བྱེད་དེ། འདི་ལྟར་རིའི་ཕུག་དང༌། བྱ་སྐྱིབས་མངོན་པར་བསྒྲུབ་པ་དང༌། ཤིང་ཏོག་དང༌། རྩ་བ་བཟར་རུང་བ་མངོན་
པར་བསྒྲུབ་པ་དང༌། ཆུའི་ལམ་དང༌། ཆུ་མིག་མངོན་པར་བསྒྲུབ་པ་དང༌། ཚ་བ་དང༌། གྲང་བའི་གཉེན་པོ་མངོན་པར་བསྒྲུབ་པ་དང༌། ཡང་དག་པའི་ལམ་བསྟན་པ་དང༌། ཀ་ལ་པིངྐའི་སྒྲ་
སྐད་བསྒྲག་པ་དང༌། རྨ་བྱའི་རྒྱལ་པོ་སྐད་འབྱིན་པའི་དབྱངས་དང༌། སྨན་འབར་བས་སྣང་བའི་གཟུགས་དང༌། རིའི་ལྷའི་འོད་ཀྱི་གཟུགས་དང༌། རིའི་ཕུག་དང༌། སུལ་དང༌། ལྟོངས་སུ་རླག་
སྟེ་སྡུག་བསྔལ་སྣ་ཚོགས་ཀྱིས་གཙེས་པའི་སེམས་ཅན་རྣམས་ཀྱི་མུན་པའི་རབ་རིབ་རྣམ་པར་བསལ་བ་དང༌། སའི་གཞི་མཉམ་པར་མངོན་པར་བསྒྲུབ་པས་སྐྱབས་སུ་གྱུར་པར་བྱེད་དེ།
སེམས་ཀྱང་ཇི་ལྟར་བདག་གིས་སེམས་ཅན་རི་ལ་སྤྱོད་པ་འདི་དག་ཡོངས་སུ་བསྐྱབས་པ་དེ་བཞིན་དུ། འཁོར་བའི་རིའི་ལམ་རྒྱུད་གཡང་ས་ལ་གནས་ཤིང༌། རྒ་ཤིའི་གདོན་གྱིས་ཟིན་
པ་དེ་དག་གི་སྐྱབས་སུ་ཡང་བདག་འགྱུར་བར་ཤོག་ཅིག་པར་བསྐྱེད་དོ། །ནགས་ཚལ་ཐིབས་པོའི་དྲ་བས་ཐོགས་པའི་སེམས་ཅན་མཚན་མོ་མུན་པའི་མུན་ནག་གིས་ཆོད་དེ། ཤིང་
དང་ཤིང་ཕྲན་འཛིངས་པའི་གསེབ་ཤིན་ཏུ་ཉམ་ང་བ་དང༌། ཆུ་དང༌། རྩྭ་དང༌། སྡོང་པོ་དང༌། འཁྲི་ཤིང་གིས་ལམ་ཆོད་པ་དང༌། ཤིང་དང༌། ཤིང་ཕྲན་སྣ་ཚོགས་ཀྱི་ནགས་ཚལ་

45-1-320a

ཐིབས་པོའི་ནང་དུ་ཕྱིན་ཏེ། སྟག་གི་སྒྲ་ཐོས་པས་སྐྲག་པའི་སྙིང་ཅན། དོན་མ་གྲུབ་པས་སེམས་འཁྲུགས་པར་གྱུར་པ་དང༌། འཇིགས་པ་དང༌། འཚེ་བ་དང༌། མི་དགའ་
བ་སྣ་ཚོགས་ཀྱིས་ཉམས་མི་བདེ་བ། ནགས་ཚལ་སྟུག་པོ་ནས་འབྱུང་བའི་ཕྱོགས་མི་ཤེས་པ་རྣམས་ལ། ཁོ་མོ་ནི་བདེ་བར་འགྲོ་བའི་ལམ་ཡོངས་སུ་སྟོན་པར་བྱེད་དོ། །སེམས་ཀྱང་འདི་
ལྟར་དགེ་བའི་རྩ་བ་འདིས། སེམས་ཅན་ལྟ་བ་ཐིབས་པོ་སྣ་ཚོགས་ལ་གནས་པ། སྲེད་པའི་དྲ་བས་འཁྲིས་པར་གྱུར་པ། འཁོར་བའི་སྡུག་བསྔལ་སྣ་ཚོགས་ཀྱིས་གཙེས་པ་རྣམས་སྡུག་
བསྔལ་ཐམས་ཅད་ལས་ཡོངས་སུ་འགྲེལ་པར་ཤོག་ཅིག་པར་བསྐྱེད་དོ། །འབྲོག་དགོན་པ་ལ་སྤྱོད་པའི་སེམས་ཅན་མུན་པའི་ནང་ན་འཐོམས་པ་རྣམས་ཀྱང་ཐབས་ཀྱི་སྒོ་སྣ་ཚོགས་
ཀྱིས་བདེ་བ་ཡོངས་སུ་བསྐྱེད་ཅིང་ལམ་བསྟན་ཏེ། དེ་དག་འཇིགས་པ་མེད་པ་དང༌། བདེ་བ་ལ་རབ་ཏུ་བཀོད་ནས་།སེམས་ཀྱང་དགེ་བའི་རྩ་བ་འདིས། སེམས་ཅན་འཁོར་བའི་
འཕྲོག་དགོན་པ་ན་འཐོམས་པ། ངན་སོང་ཐམས་ཅད་ཀྱི་ལམ་དུ་ཞུགས་པ་རྣམས། སྡུག་བསྔལ་ཐམས་ཅད་ལས་ཡོངས་སུ་བཀྲོལ་ཏེ། ཤིན་ཏུ་ཕུན་སུམ་ཚོགས་པས་བདེ་བའི་ཐམས་
ཅད་མཁྱེན་པའི་ལམ་ལ་རབ་ཏུ་དགོད་པར་བྱ་བར་ཤོག་ཅིག་པར་བསྐྱེད་དོ། །རིགས་ཀྱི་བུ། ཡུལ་དང་ལྗོངས་ལ་ཆགས་པའི་སེམས་ཅན་མངོན་པར་ཆགས་པའི་རྒྱུ་ལས་བྱུང་བའི་སྡུག་

45-1-320b

བསྔལ་ཉམས་སུ་མྱོང་བར་གྱུར་པ་རྣམས་ལ་ཡང་ཁོ་མོ་ནི་སྐྱོ་བར་བྱ་བའི་ཐབས་སྣ་ཚོགས་ཀྱིས་ཡུལ་ལ་མངོན་པར་ཆགས་པ་དེ་ལས་གྱེན་དུ་བསྐྱོད་པ་བྱེད་དེ། སེམས་ཀྱང་འདི་ལྟར་དགེ་བའི་རྩ་
པ་འདིས་སེམས་ཅན་ཐམས་ཅད་ཕུང་པོ་ལ་མངོན་པར་ཆགས་པ་ལས་གྱེན་དུ་བསྐྱོད་དེ། གནས་མེད་པའི་ཐམས་ཅད་མཁྱེན་པའི་ཡེ་ཤེས་ལ་དགོད་པར་བྱ་བར་ཤོག་ཅིག་པར་བསྐྱེད་དོ། །
རིགས་ཀྱི་བུ། ཁོ་མོ་ནི་གྲོང་ན་སྤྱོད་པའི་སེམས་ཅན་ཁྱིམ་དང༌། གནས་ཀྱི་འཆིང་པས་གླགས་པ་རྣམས། མཚན་མོ་མུན་པ་ཤིན་ཏུ་གནག་པས་ཆོད་པའི་ནང་ན། ཁྱིམ་གྱི་དོན་སྣ་ཚོགས་
ཉམས་སུ་གནོད་པས་སྡུག་བསྔལ་བར་གྱུར་པ་རྣམས་ཀྱང་སྐྱོ་བར་འགྱུར་བའི་སྒོ་སྣ་ཚོགས་ཀྱིས་སྐྱོ་བར་བྱས་ཏེ། ཆགས་པ་མེད་པའི་སེམས་ཡོངས་སུ་བསྐྱེད་ནས། ཆོས་ཀྱི་སྦྱིན་པས་
ཡོངས་སུ་བཟུང་སྟེ། ཚིམ་པར་བྱས་ནས་རྟེན་པ་མེད་པའི་ཆོས་ལ་བཀོད་དེ། སེམས་ཀྱང་འདི་ལྟར་དགེ་བའི་རྩ་བ་འདིས། སེམས་ཅན་སྐྱེ་མཆེད་དྲུག་གི་གྲོང་ལ་གནས་པ་རྣམས་
འཁོར་བའི་ལམ་གྱི་རྒྱུད་ཀྱི་སྤྱོད་ཡུལ་ལས་གྱེན་དུ་བསྐྱོད་དེ། ཐམས་ཅད་མཁྱེན་པའི་ཡེ་ཤེས་ཀྱི་སྤྱོད་ཡུལ་ལ་དགོད་པར་བྱ་བར་ཤོག་ཅིག་པར་བསྐྱེད་དོ། །རིགས་ཀྱི་བུ། གང་ཡང་
མཚན་མོ་མུན་པ་ཤིན་ཏུ་གནག་པའི་ནང་ན། ཤར་ཕྱོགས་ལ་སོགས་པའི་ཕྱོགས་དང༌། ཕྱོགས་མཚམས་རེ་རེར་ཕྱོགས་བསླད་པར་གྱུར་པ། སའི་ཕྱོགས་མཉམ་པ་ལ་མི་མཉམ་

45-1-321a

པའི་གཡང་སར་འདུ་ཤེས་པ་དང༌། སྒང་བུ་ལ་གཤོང་དུ་འདུ་ཤེས་པར་གྱུར་ཏེ། ཕྱོགས་ཀྱི་ལམ་དང༌། ས་ཚོད་ལ་མགོ་འཁོར་བར་གྱུར་པ་དེ་དག་ལའང༌། ཁོ་མོ་
ནི་ཐབས་སྣ་ཚོགས་ཀྱིས་སྣང་བར་བྱས་ཏེ། ཕྱིར་འབྱུང་བ་རྣམས་ལ་ནི་སྒོ་ཡོངས་སུ་སྟོན་ཏོ། །རྒལ་བར་འདོད་པ་རྣམས་ལ་ནི་མུ་སྟེགས་ཡོངས་སུ་སྟོན་ཏོ། །བརྐྱལ་བར་འདོད་པ་རྣམས་ལ་
ནི་གྲུ་ཡོངས་སུ་སྟོན་ཏོ། །ཁྱིམ་དུ་འགྲོ་བར་འདོད་པ་རྣམས་ལ་ནི་ཁྱིམ་ཡོངས་སུ་སྟོན་ཏོ། །རྣམ་པར་བལྟ་བར་འདོད་པ་རྣམས་ལ་ནི་ཕྱོགས་ཡོངས་སུ་སྟོན་ཏོ། །སའི་གཞི་མཐོ་བ་དང༌།
དམའ་བ་ཡོངས་སུ་སྟོན་ཏོ། །སའི་གཞི་ཕྱོགས་མཉམ་པ་དང༌། མི་མཉམ་པ་དང༌། གཟུགས་ཀྱི་རྣམ་པ་སྣ་ཚོགས་ཀྱང་ཡོངས་སུ་སྟོན་ཏོ། །ལམ་གྱིས་དུབ་པ་རྣམས་ལ་གྲོང་དང༌།
གྲོང་ཁྱེར་དང༌། ལྗོངས་དང༌། ཁམས་དང༌། རྒྱལ་པོའི་ཕོ་བྲང་འཁོར་ཀྱང་ཡོངས་སུ་སྟོན་ཏོ། །ཚ་བ་དང༌། སྐོམ་པས་མནར་བ་རྣམས་ལ་ཡང་མཚོ་དང༌། མཚེའུ་དང༌། ལུ་མ་དང༌།
རྫིང་དང༌། རྫིང་བུ་དང༌། ཆུ་ཀླུང་དང༌། ནགས་ཚལ་དང༌། བཟའ་ཤིང་གི་ར་བ་དང༌། ཀུན་དགའ་ཡིད་དུ་འོང་བ་ཡོངས་སུ་སྟོན་ཏོ། །སྡུག་པ་དང་བྲལ་ཞིང་ཕྲད་པར་འདོད་པ་རྣམས་
ལ༑ ཕ་དང༌། མ་དང༌། བུ་དང༌། ཆུང་མ་དང༌། མཛའ་བོ་དང༌། བློན་པོ་དང༌། གཉེན་བཤེས་དང༌། ཡིད་དུ་འོང་བའི་གཟུགས་ཀྱི་རྣམ་པ་སྣ་ཚོགས་ཡོངས་སུ་སྟོན་ཏེ། སེམས་

45-1-321b

ཀྱང་ཇི་ལྟར་བདག་གིས་སེམས་ཅན་མཚན་མོ་མུན་པ་མུན་གནག་གིས་ཆོད་པ། མིག་རབ་རིབ་ཀྱིས་ཉམས་པ། ཕྱོགས་བསླད་པ། ལམ་འཁོར་བ་རྣམས་ལ། གཟུགས་ཀྱི་རྣམ་པ་སྣ་ཚོགས་
རྣམ་པར་དམིགས་པར་བྱ་བའི་ཕྱིར་སྣང་བ་བསྐྱེད་དེ། འོད་བྱས་པ་དེ་བཞིན་དུ། བདག་གིས་ཡུན་རིང་པོ་ནས་འཁོར་བའི་མུན་བ་ན་གནས་པའི་སེམས་ཅན་ཡང་དག་པ་ཉིད་ཀྱི་ཕྱོགས་ལ་
བསླད་པ། མ་རིག་པའི་མུན་པར་འཐོམས་པ། ཡེ་ཤེས་ཀྱི་མིག་མི་ཤེས་པའི་ལིང་ཏོག་གིས་ཆོད་པ། འདུ་ཤེས་དང༌། སེམས་དང༌། ལྟ་བས་ཕྱིན་ཅི་ལོག་ཏུ་གྱུར་པ། མི་རྟག་པ་ལ་
རྟག་པར་འདུ་ཤེས་པ། སྡུག་བསྔལ་བ་ལ་བདེ་བར་འདུ་ཤེས་པ། བདག་མེད་པ་ལ་བདག་ཏུ་འདུ་ཤེས་པ། མི་སྡུག་པ་ལ་སྡུག་པར་འདུ་ཤེས་པ། བདག་དང༌། སེམས་ཅན་དང༌།
སྲོག་དང༌། གསོ་བ་དང༌། གང་ཟག་ཏུ་འཛིན་པ་དམ་པོ་ལ་གནས་པ། ཕུང་པོ་དང༌། ཁམས་དང༌། སྐྱེ་མཆེད་ལ་གནས་པ། རྒྱུ་དང་འབྲས་བུ་ལ་མགོ་འཁོར་བ། མི་དགེ་བའི་ལས་ཀྱི་
ལམ་གྱི་ཕྱོགས་སུ་ཞུགས་པ། སྲོག་གཅོད་པ། མ་བྱིན་པར་ལེན་པ། འདོད་པས་ལོག་པར་གཡེམ་པ། བརྫུན་དུ་སྨྲ་བ། ཕྲ་མ་ཟེར་བ། ངག་རྩུབ་པོ་འབྱིན་པ། ཚིག་ཀྱལ་པ་སྨྲ་བ།
ཆགས་སེམས་དང་ལྡན་པ། གནོད་སེམས་ཀྱི་སེམས་དང་ལྡན་པ། ལོག་པར་ལྟ་བ་ཅན། ཕར་མི་ཤེས་པ། མར་མི་ཤེས་པ། དགེ་སྦྱོང་དང་བྲམ་ཟེར་མི་ཤེས་པ། དབང་པོ་

45-1-322a

མི་ཤེས་པ། སྐྱེས་བུ་དམ་པ་མི་ཤེས་པ། ཆོས་མ་ཡིན་པ་ལ་ཆགས་ཤིང་ཞེན་པ། མི་ཚུལ་པའི་འདོད་པས་ཟིལ་གྱིས་ནོན་པ། ལོག་པའི་ཆོས་ཀྱིས་ཡོངས་སུ་
འཁྲིས་པ། དེ་བཞིན་གཤེགས་པ་ལ་སྐུར་པ་འདེབས་པ། ཆོས་ཀྱི་འཁོར་ལོ་ནུབ་པར་བྱ་བ་ལ་ཞུགས་པ། བདུད་ཀྱི་རྒྱལ་མཚན་འཛིན་པ། བྱང་ཆུབ་སེམས་དཔའ་ལ་གནོད་པར་
བྱེད་པ། ཐེག་པ་ཆེན་པོ་ལ་ཞེ་སྡང་བ། བྱང་ཆུབ་ཀྱི་སེམས་ལ་མོས་པ་སྤོང་བར་བྱེད་པ། བྱང་ཆུབ་སེམས་དཔའ་ལ་མི་སྙན་དུ་བརྗོད་པ། སྣོད་མ་བསྐམས་པར་སྙིང་རིང་བ། གནོད་
པ་མ་བྱས་པར་དགྲར་ལེན་པ། འཕགས་པ་ལ་སྐུར་པ་འདེབས་པ། སྐྱེས་བུ་དམ་པ་མ་ཡིན་པས་སྤྱོད་པའི་ཆོས་ཀྱི་སྤྱོད་ཡུལ་ཅན། མཆོད་རྟེན་དང་དགེ་འདུན་གྱི་དངོས་པོ་ལ་
འཁུ་བ། ཕ་མ་ལ་ལོག་པར་སེམས་པ། མཚམས་མེད་པའི་ལས་བྱེད་པ། གཡང་ས་ཆེན་པོ་ལ་མངོན་པར་བལྟས་པའི་སེམས་ཅན་རྣམས་ཀྱི་མ་རིག་པའི་མུན་པ། ཤེས་རབ་
ཀྱི་སྣང་བ་ཆེན་པོས་བསལ་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་བསྐུལ་ནས། ཐེག་པ་ཆེན་པོ་ཀུན་ཏུ་བཟང་པོས་སྟོབས་བཅུའི་ཡེ་ཤེས་ཀྱི་
སའི་ལམ་ཡོངས་སུ་སྟོན་པར་གྱུར་ཅིག །དེ་བཞིན་གཤེགས་པའི་ས་དང༌། དེ་བཞིན་གཤེགས་པའི་ཡུལ་དང༌། ཐམས་ཅད་མཁྱེན་པའི་ཡེ་ཤེས་ཀྱི་ཚུལ་རྒྱ་མཚོ་དང༌། སངས་རྒྱས་

45-1-322b

གྱི་ཡེ་ཤེས་ཀྱི་སྤྱོད་ཡུལ་དང༌། སངས་རྒྱས་ཀྱི་ཡུལ་དང༌། སྟོབས་བཅུ་ཡོངས་སུ་གྲུབ་པ་དང༌། སངས་རྒྱས་ཀྱི་གཟུངས་ཀྱི་སྟོབས་དང༌། སངས་རྒྱས་ཐམས་ཅད་ཀྱི་སྐུ་མཆོག་ཏུ་གྱུར་པ་ཡོངས་སུ་
སྟོན་པར་ཤོག་ཅིག། ཡོངས་སུ་བསྟན་ནས་ཀྱང༌། སངས་རྒྱས་ཐམས་ཅད་ཀྱི་མཉམ་པ་ཉིད་ཀྱི་གནས་ལ་རབ་ཏུ་དགོད་པར་ཤོག་ཅིག་པར་བསྐྱེད་དོ། །རིགས་ཀྱི་བུ། ཁོ་མོ་ནི་སེམས་ཅན་ཡུན་
རིང་པོ་ནས་ན་ཞིང་ནད་ཀྱིས་ཡོངས་སུ་སྐྱོ་བ། ལུས་ཉམ་ཆུང་བ་དང༌། རྒས་པ། རྒ་བའི་ཟིལ་གྱིས་ནོན་པ་དང༌། མགོན་མེད་པ་དང༌། ཕོངས་ཤིང་དབུལ་པ་དང༌། ལོག་པར་ལྟུང་བ་དང༌།
ཡུལ་གཞན་དུ་ཕྱིན་པ་དང༌། ཕྱོགས་ལོག་པར་ཞུགས་པ་དང༌། བཙོན་ར་ན་འདུག་པ་དང༌། ཆད་པས་བཅད་པ་དང༌། ཉེས་པ་བྱུང་སྟེ་རྒྱལ་པོས་གསད་པར་བཀྲི་བ་རྣམས་ཀྱང་སྲོག་
དང་བྲལ་གྱི་འཇིགས་པ་ལས་ཡོངས་སུ་བསྐྱབ་པའི་ཕྱིར་གནས་སོ། །རིགས་ཀྱི་བུ། དེ་ལྟར་ཁོ་མོ་ནི་སེམས་ཅན་ནད་པ་རྣམས་ཀྱི་ནད་ཐམས་ཅད་ནི་ཐབས་ཐམས་ཅད་ཀྱིས་གསོ་བར་ནན་
ཏན་དུ་བྱེད་དོ། །རྒས་པ་དང༌། རྒ་བའི་ཟིལ་གྱིས་ནོན་པ་རྣམས་ལ་ནི། བསྙེན་བཀུར་བ་དང༌། རིམ་གྲོ་དང༌། ཡོ་བྱད་ཀྱིས་མི་ཕོངས་པར་ཡོངས་སུ་སྡུད་པར་བྱེད་དོ། །མགོན་མེད་
བའི་སེམས་ཅན་རྣམས་ལ་མགོན་བྱེད་དོ། །ཕོངས་ཤིང་དབུལ་བ་རྣམས་ནི་ནོར་དང་གསེར་གྱི་ཕུང་པོས་ཡོངས་སུ་སྡུད་དོ། །ལོག་པར་ལྟུང་བ་རྣམས་ནི་དོན་མཐུན་པས་ཡོངས་སུ་སྡུད་

45-1-323a

དོ༑ ༑ཡུལ་གཞན་དུ་ཕྱིན་པ་རྣམས་ནི་རང་གི་ཡུལ་དུ་ཕྱིན་པར་བྱེད་དོ། །ཕྱོགས་ལོག་པར་ཞུགས་པ་རྣམས་ནི་ཕྱོགས་མ་ནོར་བར་འཛུད་
དོ༑ ༑བཙོན་ར་ན་འདུག་པ་རྣམས་ནི་བཙོན་ར་ནས་ཐར་བར་བྱེད་དོ། །ཆད་པས་བཅད་པ་ནི་ཆད་པའི་སྡུག་བསྔལ་ལས་གྲོལ་བར་བྱེད་དོ། །ཉེས་པ་བྱུང་སྟེ་རྒྱལ་པོས་གསད་པར་
བཀྲི་བ་རྣམས་ནི་སྲོག་གི་དབུགས་ཕྱིན་པ་ཐོབ་པར་བྱེད་དེ། སེམས་ཀྱང་བདག་ཇི་ལྟར་སེམས་ཅན་འདི་དག་འཇིགས་པ་དང༌། གནོད་པ་སྣ་ཚོགས་ལས་ཡོངས་སུ་སྐྱོབ་ཅིང་མགོན་བྱེད་
པ་དེ་བཞིན་དུ། བདག་གིས་འདི་རྣམས་བླ་ན་མེད་པའི་ཆོས་ཀྱི་ཡོངས་སུ་བསྡུ་བས་ཡོངས་སུ་བསྡུས་ཏེ། ཉོན་མོངས་པ་ཐམས་ཅད་ལས་ཡོངས་སུ་དགྲོལ་བར་བྱའོ། །སྐྱེ་བ་དང༌། རྒ་བ་
དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུགས་པ་ལས་ཡང་དག་པར་བཟླ་བར་བྱའོ། །ངན་སོང་དང༌།
ལོག་པར་ལྟུང་བའི་འཇིགས་པ་ཐམས་ཅད་ལས་ཡོངས་སུ་དགྲོལ་བར་བྱའོ། །དགེ་བའི་བཤེས་གཉེན་གྱི་གཟུགས་ལ་རབ་ཏུ་དགོད་པར་བྱའོ། །ཆོས་རིན་པོ་ཆེ་སྦྱིན་པའི་ཡོངས་
སུ་བསྡུ་བས་ཡོངས་སུ་བསྡུ་བར་བྱའོ། །ཁ་ན་མཐོ་བ་མེད་པའི་ལས་ལ་རབ་ཏུ་དགོད་པར་བྱའོ། །དེ་བཞིན་གཤེགས་པའི་སྐུ་རྣམ་པར་དག་པ་ཡང་དག་པར་བསྐུལ་བར་བྱའོ། །

45-1-323b

རྒ་ཤི་ཡོངས་སུ་མེད་པའི་དབྱིངས་ཤིན་ཏུ་རྟོགས་པ་ལས་རབ་ཏུ་དགོད་བར་བྱ་བར་བསྐྱེད་དོ། །རིགས་ཀྱི་བུ། ཁོ་མོ་ནི་སེམས་ཅན་ལོག་པའི་ལམ་ལ་ཞུགས་པ། ལྟ་བའི་རྣམ་པ་ཐིབས་པོ་སྣ་
ཚོགས་ལ་མངོན་པར་ཞེན་པ། ལོག་པར་ལྟ་བའི་སྤྱོད་ཡུལ་ཅན། ལུས་དང་ངག་དང་ཡིད་ཀྱི་ལས་ཉ་མ་ང་བར་འགྱུར་བ་ལ་ཡོངས་སུ་སྤྱོད་པ། བརྟུལ་ཞུགས་དང་དཀའ་ཐུབ་སྣ་ཚོགས་
ལ་གནས་པ། ཡང་དག་པར་རྫོགས་པའི་སངས་རྒྱས་མ་ཡིན་ཡང༌། ཡང་དག་པར་རྫོགས་པའི་སངས་རྒྱས་སུ་འདུ་ཤེས་པ། ལུས་གདུང་བ་དང༌། ཡོངས་སུ་གདུང་བ་ལ་རབ་ཏུ་བརྩོན་པ།
མཚོ་དང༌། མཚེའུ་དང༌། ལུ་མ་དང༌། རྫིང་བུ་དང༌། ཆུ་ཀླུང་དང༌། རིའི་གཟར་དང༌། ཕྱོགས་དང༌། ཕྱོགས་མཚམས་ལ་འདུད་ཅིང་ཕྱག་འཚལ་བ་ལ་མོས་པ། སྡིག་པའི་གྲོགས་པོའི་དབང་
དུ་གྱུར་པ་རྣམས་ལ་ཡང༌། ཐབས་སྣ་ཚོགས་ཀྱིས་མགོན་དུ་གྱུར་པར་བྱེད་དེ། ད་དག་སྡིག་པའི་ལྟ་བའི་རྣམ་པ་དང༌། ངན་སོང་ཐམས་ཅད་ཀྱི་གཡང་སར་ལྟུང་བའི་ལམ་ལས་རྣམ་པར་
བཟློག་གོ། འཇིག་རྟེན་པའི་ཡང་དག་པར་ལྟ་བ་ལ་རབ་ཏུ་བཀོད་ཅིང༌། ལྷ་དང་མིའི་ཕུན་སུམ་ཚོགས་པ་ལ་ཡང་ཡོངས་སུ་འགོད་དོ། །སེམས་ཀྱང་ཇི་ལྟར་བདག་གིས་སེམས་ཅན་
འདི་དག་ཉམ་ང་བའི་ནན་ཏན་དང་སྡུག་བསྔལ་ལས་ཡོངས་སུ་འགྲོལ་བ་དེ་བཞིན་དུ། བདག་གིས་སེམས་ཅན་ཐམས་ཅད་ཀྱང་འཕགས་པ་འཇིག་རྟེན་ལས་འདས་པའི་ཕ་རོལ་

45-1-324a

ཏུ་ཕྱིན་པའི་ལམ་ལ་བཀོད་དེ། ཐམས་ཅད་མཁྱེན་པ་ཉིད་ལས་ཕྱིར་མི་ལྡོག་པར་བྱས་ལ། ཀུན་ཏུ་བཟང་པོའི་སྨོམ་ལམ་ཆེན་པོས། ཐམས་ཅད་མཁྱེན་པ་ཉིད་
ལ་དགོད་པར་བྱའོ། །སེམས་ཅན་གྱི་ཁམས་ཐམས་ཅད་མ་དུལ་གྱི་བར་དུ། བྱང་ཆུབ་སེམས་དཔའི་ས་ལས་ཀྱང་མི་གཡོ་བར་བྱ་བར་བསྐྱེད་དོ། །དེ་ནས་མཚན་མོའི་ལྷ་མོ་དཔྱིད་
དང་ལྡན་པས། དེའི་ཚེ་བྱང་ཆུབ་སེམས་དཔའི་རྣམ་པར་ཐར་པའི་ཕྱོགས་སེམས་ཅན་ཐམས་ཅད་ཀྱི་མུན་པ་རྣམ་པར་སེལ་བའི་ཆོས་ཀྱི་སྣང་བས་འགྲོ་བ་རྣམ་པར་འདུལ་
བའི་སྒོ་འདི་བརྣན་ཏེ། བསྟན་པར་བྱ་བའི་ཕྱིར། སངས་རྒྱས་ཀྱི་བྱིན་གྱི་རླབས་ཀྱིས་ཕྱོགས་བཅུར་རྣམ་པར་བལྟས་ཏེ། ཚོང་དཔོན་གྱི་བུ་ནོར་བཟང་ལ། ཚིགས་སུ་བཅད་པ་འདི་
དག་སྨྲས་སོ། །གཏི་མུག་མ་རིག་མུན་ནག་བསལ་དོན་དུ། །སེམས་ཅན་ཕན་ཕྱིར་ཁོ་མོ་ཆོས་སྟོན་ཏེ། །དུས་ལ་བསྡད་ཅིང་འགྲོ་བ་བདེ་བར་བྱས། །འདི་ནི་རྣམ་ཐར་ཚུལ་མཆོག་ཞི་བ་
ཡིན༑ ༑ཁོ་མོས་བྱམས་ཡངས་ཤིན་ཏུ་སྦྱང་བ་བྱས། །བསྐལ་བ་མཐའ་ཡས་སྔོན་ཆད་ཤིན་ཏུ་བསྒོམས། །དེས་ནི་འཇིག་རྟེན་རྒྱས་བཀང་སྣང་བར་བྱེད། །ནོར་བཟང་བརྟན་པས་ཚུལ་
འདི་ཤེས་པར་གྱིས། །ཁོ་མོའི་སྙིང་རྗེ་རྒྱ་མཚོ་ཚད་མེད་དེ། །འདི་ལས་དུས་གསུམ་རྒྱལ་བ་འཇིག་རྟེན་འབྱུང༌། །དེ་ནི་འགྲོ་བའི་སྡུག་བསྔལ་ཞི་བར་བྱེད། །ནོར་བཟང་བརྟན་

45-1-324b

པས་ཚུལ་འདི་ཤེས་པར་གྱིས། །འཇིག་རྟེན་བདེ་བ་མངོན་པར་བསྒྲུབ་པ་དང༌། །མ་བྱས་འཕགས་པའི་བདེན་པ་མངོན་བསྒྲུབ་ཅིང༌། །དེས་ནི་ཁོ་མོ་དགའ་མགུར་རངས་པར་བྱེད། །རྒྱལ་སྲས་
ཁྱོད་ཀྱིས་ཚུལ་འདི་ཤེས་པར་གྱིས། །སངས་རྒྱས་སྟོབས་རྣམས་ཡོངས་སུ་སྦྱོང་བྱེད་ཅིང༌། །ཉན་ཐོས་ཡེ་ཤེས་རྣམ་ཐར་འབྲས་བུ་དང༌། །འདུས་བྱས་སྐྱོན་ལས་རྟག་ཏུ་ཕྱིར་ཕྱོགས་ཀྱི། །རྒྱལ་
སྲས་ཁྱོད་ཀྱིས་ཚུལ་འདི་ཤེས་པར་གྱིས། །ཁོ་མོའི་མིག་ནི་རྒྱ་ཆེ་ཡོངས་སུ་དག། དེས་ནི་ཕྱོགས་བཅུའི་ཞིང་རྣམས་མང་པོ་མཐོང༌། །ཞིང་དབྱིངས་དེ་དག་ཀུན་གྱི་རང་བྱུང་རྣམས། །བྱང་ཆུབ་
ཤིང་དབང་དྲུང་ན་བཞུགས་པ་མཐོང༌། །སངས་རྒྱས་སྐུ་ནི་མཚན་གྱིས་ཡོངས་བརྒྱན་ཅིང༌། །འོད་བཟང་རྣམ་པ་སྣ་ཚོགས་ཀུན་འགྱེད་དེ། །བ་སྦུ་ཀུན་ནས་འོད་ཟེར་མང་འགྱེད་པའི། །སངས་
རྒྱས་འཁོར་དང་བཅས་པ་ཁོ་མོས་མཐོང༌། །ཞིང་དབྱིངས་དེ་དག་ཀུན་གྱི་སེམས་ཅན་རྣམས། །ཤི་འཕོ་སྐྱེ་བའི་སྒོར་ཡང་ཀུན་མཐོང་སྟེ། །བྱིས་པ་དེ་དག་འགྲོ་རྒྱུད་རྒྱ་མཚོ་ན། །འཁོར་
ཞིང་རང་རང་ལས་ཀྱང་མྱོང་བར་བྱེད། །ཁོ་མོའི་རྣ་བ་རྒྱ་མཚོ་རྣམ་དག་སྟེ། །དེར་ནི་སྒྲ་རྣམས་མ་ལུས་ཡོངས་སུ་འདུ། །འགྲོ་བ་ཀུན་གྱི་སྒྲ་སྐྲད་རྒྱ་མཚོ་དག། ཀུན་ཀྱང་ཐོས་ནས་དྲན་པས་
ཡོངས་སུ་འཛིན། །དབྱངས་ཀྱི་ཡན་ལག་སྒྲ་སྐད་ཐམས་ཅད་ཀྱིས། །དཔེ་ཟླ་མེད་པའི་གསུང་ནི་རབ་བརྒྱན་ཏེ། །དེས་ནི་རྒྱལ་བ་འཁོར་ལོ་རབ་ཏུ་བསྐོར། །དེ་དག་ཁོ་མོས་ཐོས་ཤིང་དྲན་

45-1-325a

པས་འཛིན། །ཁོ་མོའི་སྣའི་མཐུ་ཡོངས་སུ་རྣམ་དག་སྟེ། །ཆོས་ཚུལ་རྒྱ་མཚོ་དག་ལ་ཐོགས་པ་མེད། །རྣམ་ཐར་གནས་རྣམས་ཀུན་ཏུ་རབ་འཇུག་པའི། །ཚུལ་ནི་རྒྱལ་
སྲས་ཁྱོད་ཀྱིས་ཤེས་པར་གྱིས། །ཁོ་མོའི་ལྕེ་ནི་རྒྱ་ཆེ་རབ་ཏུ་ཡངས། །སྲབ་ཅིང་མདོག་དམར་རིན་ཆེན་འོད་དུ་དག། སེམས་ཅན་བསམ་པ་ཇི་བཞིན་དེས་ཤེས་བྱེད། །རྒྱལ་སྲས་ཁྱོད་
ཀྱིས་ཚུལ་འདི་ཤེས་པར་གྱིས། །ཁོ་མོའི་ཆོས་ལུས་ཤིན་ཏུ་རྣམ་དག་སྟེ། །དུས་གསུམ་ཀུན་ཏུ་འོད་གསལ་རབ་ཏུ་གནས། །གཟུགས་ལུས་སེམས་ཅན་བསམ་པ་ཇི་བཞིན་ཏེ། །
དེ་དག་ཀུན་གྱི་དད་པའི་དབང་དུ་མཐོང༌། །ཁོ་མོའི་སེམས་ནི་ཆགས་མེད་ཟག་པ་མེད། །སྒྲ་དབྱངས་སྤྲིན་གྱི་ང་རོ་ཇི་བཞིན་ཏེ། །དེ་ཡི་ཁོངས་སུ་མི་མཆོག་ཀུན་ཆུད་ཀྱང༌། །དེ་ལ་ཁོ་
མོ་རྣམ་པར་རྟོག་པ་མེད། །ཞིང་གི་དབྱིངས་ཀྱི་སེམས་ཅན་བསམ་མི་ཁྱབ། །དེ་དག་སེམས་ཀྱི་རྒྱ་མཚོ་ཁོ་མོས་ཤེས། །དེ་དག་དབང་པོ་བསམ་པ་རབ་ཤེས་ཀྱང༌། །དེ་ལ་ཁོ་མོ་
རྣམ་པར་རྟོག་པ་མེད། །ཁོ་མོའི་རྫུ་འཕྲུལ་རབ་ཡངས་ཤིན་ཏུ་གྲུབ། །དེས་ནི་བསམ་ཡས་ཞིང་ཡང་རབ་ཏུ་བསྐྱོད། །ལུས་ཀྱི་འོད་དང་མཐུ་ཡང་དེ་བཞིན་ཏེ། །དེས་ནི་སེམས་
ཅན་གདུལ་དཀའ་ཤིན་ཏུ་འདུལ། །ཁོ་མོའི་བསོད་ནམས་རྣམ་ཡངས་ཡོངས་སུ་དག །ཀུན་ཏུ་རྒྱན་བྱེད་ཟད་པ་མེད་པའི་མཛོད། །དེས་ནི་རྒྱལ་བ་རྣམས་ལ་མཆོད་པ་བྱེད། །

45-1-325b

འགྲོ་བ་ཐམས་ཅད་ཉེ་བར་འཚོ་བའང་ཡིན། །ཁོ་མོའི་ཤེས་རབ་རྣམ་ཡངས་ཤིན་ཏུ་དག། དེས་ནི་ཆོས་མང་རྒྱ་མཚོ་རབ་ཏུ་ཤེས། །འགྲོ་བ་ཀུན་གྱི་ཐེ་ཚོམ་ཡོངས་སུ་གཅོད། །རྒྱལ་སྲས་ཁྱོད་
ཀྱིས་ཚུལ་འདི་ཤེས་པར་གྱིས། །དུས་གསུམ་ཀུན་ལ་ཁོ་བོ་ཞུགས་གྱུར་པས། །སངས་རྒྱས་རྒྱ་མཚོ་ཀུན་ཀྱང་མཐོང་ཞིང་ཤེས། །དེ་དག་སྨོན་ལམ་ལ་ཡང་རབ་ཏུ་ཞུགས། །ཚུལ་འདི་དཔག་
ཡས་རབ་ཏུ་རྫོགས་པ་ཡིན། །རྡུལ་མང་ཀུན་ལ་ཞིང་རྣམས་རྒྱ་མཚོ་མཐོང༌། །དེ་དག་དུས་གསུམ་འཇུག་པའང་དེ་བཞིན་ཏེ། །དེ་དག་ཀུན་གྱི་སངས་རྒྱས་རྒྱ་མཚོ་མཐོང༌། །འདི་ནི་ཀུན་ཏུ་གནས་
བའི་ཆུ་ལ་བྱིས། །རྣམ་པར་སྣང་མཛད་བྱང་ཆུབ་སངས་རྒྱས་ཏེ། །ཕྱོགས་རྣམས་ཀུན་གྱི་ཞིང་རྣམས་ཡོངས་བཀང་ཞིང༌། །རྡུལ་སྦུབས་ཀུན་གྱི་བྱང་ཆུབ་ཤིང་དྲུང་ན། །ཞི་བའི་ཆོས་རྣམས་གསུང་
དུ་སྒྲོག་པ་ལྟོས། །དེ་ནས་ཚོང་དཔོན་གྱི་བུ་ནོར་བཟང་གིས། །མཚན་མོའི་ལྷ་མོ་དཔྱིད་དང་ལྡན་པ་ལ་འདི་སྐད་ཅེས་སྨྲས་སོ། །ལྷ་མོ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་
ཏུ་ཞུགས་ནས་ཇི་སྲིད་ཅིག་ལགས། དེ་ལྟར་ཁྱོད་ཚུལ་འདི་ལྟ་བུས། སེམས་ཅན་གྱི་དོན་བགྱི་བ་ལ་སྟ་གོན་དུ་ཞུགས་པའི་རྣམ་པར་ཐར་པ་དེ་ནི་ཁྱོད་ཀྱིས་བརྙེས་ནས་ཇི་སྲིད་ཅིག་ལགས།
དེ་སྐད་ཅེས་སྨྲས་པ་དང༌། མཚན་མོའི་ལྷ་མོ་དཔྱིད་དང་ལྡན་པས། ཚོང་དཔོན་གྱི་བུ་ནོར་བཟང་ལ་འདི་སྐད་ཅེས་སྨྲས་སོ། །རིགས་ཀྱི་བུ། སྔོན་འདས་པའི་དུས་རི་རབ་ཀྱི་རྡུལ་ཤིན་ཏུ་ཕྲ་

45-1-326a

བ་སྙེད་ཀྱི་བསྐལ་པའི་ཡང་ཕ་རོལ་གཅིག་ཏུ་བསྐལ་པ་རབ་ཏུ་ཞི་བའི་འོད་ཅེས་བྱ་བ། སངས་རྒྱས་བྱེ་བ་ཕྲག་ལྔ་བརྒྱ་སྐྱེས་པ་བྱུང་སྟེ། དེའི་འཇིག་རྟེན་གྱི་ཁམས་
ནི་རིན་ཆེན་དཔལ་འབྱུང་བ་ཞེས་བྱ་བར་གྱུར་ཏོ། །འཇིག་རྟེན་གྱི་ཁམས་དེའི་གླིང་བཞི་པ་འབྲིང་པོ་རིན་ཆེན་ཟླ་བ་སྒྲོན་མའི་འོད་ཅེས་བྱ་བ་དེ་ན། རྒྱལ་པོའི་གནས་པདྨོའི་འོད་ཅེས་
བྱ་བ་ཡོད་དེ། རྒྱལ་པོའི་གནས་དེར། རྒྱལ་པོ་ཆོས་རབ་མུ་སྟེགས་ཞེས་བྱ་བ་ཆོས་དང་མཐུན་པའི་རྒྱལ་པོ་འཁོར་ལོས་བསྒྱུར་བ། གླིང་བཞི་ལ་དབང་བ། རིན་པོ་ཆེ་བདུན་དང་
ལྡན་པ་བྱུང་སྟེ། དེས་ས་ཆེན་པོ་དེ་ཡང་རི་དང་རྒྱ་མཚོར་བཅས་པའི་མཐས་གཏུགས་པར་ཆོས་ཀྱིས་རྒྱས་པར་བྱས་ནས། བདེ་བར་གནས་པར་བྱས་སོ། །རྒྱལ་པོ་ཆོས་རབ་མུ་སྟེགས་
དེའི་བཙུན་མོ་ཆོས་ཀྱི་བློ་གྲོས་ཟླ་བ་ཞེས་བྱ་བ་བྱུང་སྟེ། དེ་སྲོད་ལ་འདོད་པས་མྱོས་ཤིང་དགའ་བར་རྩེ་རྩེ་བས་དུབ་ནས་ནམ་གྱི་གུང་ལ་བཙུན་མོའི་འཁོར་གྱི་གནས་སུ་ཕྱིན་ཏེ་ཉལ་ལོ།།
དེ་ནས་རྒྱལ་པོའི་གནས་པདྨོའི་འོད་དེའི་ཤར་ཕྱོགས་ཀྱི་ནགས་ཚལ་ཆེན་པོ་ཞི་བའི་དཔལ་འབྱུང་བ་ཞེས་བྱ་བར་རིན་པོ་ཆེའི་རྒྱན་ཐམས་ཅད་ཀྱི་འོད་དང་ལྡན་པའི་ལྷུན་ཅན། སངས་
རྒྱས་ཐམས་ཅད་ཀྱི་རྣམ་པར་འཕྲུལ་པས་བྱུང་བའི་བྱང་ཆུབ་ཀྱི་ཤིང་ཆེན་པོའི་དྲུང་དུ་དེ་བཞིན་གཤེགས་པ་ཆོས་ཐམས་ཅད་རབ་ཏུ་སྒྲོག་པའི་རྒྱལ་པོ་ཞེས་བྱ་བ། བླ་ན་མེད་པ་

45-1-326b

ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་ནས། དེའི་མཐུས་འཇིག་རྟེན་གྱི་ཁམས་རིན་པོ་ཆེ་དཔལ་འབྱུང་བ་ཐམས་ཅད་ནི་འོད་ཆེན་པོ་ཁ་དོག་དུ་མ་ཅན་གྱིས་རྒྱས་ཤིང་གང་བར་
གྱུར་ཏོ། །རྒྱལ་པོའི་གནས་པདྨོའི་འོད་ཅེས་བྱ་བ་དེ་ན། མཚན་མོའི་ལྷ་མོ་ཟླ་བ་ཤིན་ཏུ་རྣམ་པར་དག་པའི་འོད་ཅེས་བྱ་བ་འདུག་འདུག་སྟེ། དེ་རྒྱལ་པོའི་བཙུན་མོ་ཆོས་ཀྱི་བློ་གྲོས་ཟླ་བའི་གན་དུ་སོང་
ནས༑ རྒྱན་དཀྲོལ་བའི་སྒྲས་སད་པར་བྱས་ཏེ། འདི་སྐད་ཅེས་སྨྲས་སོ། །འདི་ལྟར་རྒྱལ་པོའི་བཙུན་མོ། ཤེས་པར་གྱིས་ཤིག། ནགས་ཚལ་ཆེན་པོ་ཞི་བའི་དཔལ་འབྱུང་བར་དེ་བཞིན་གཤེགས་
པ༑ ཆོས་ཐམས་ཅད་རབ་ཏུ་སྒྲོག་པའི་རྒྱལ་པོ་ཞེས་བྱ་བ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་སངས་རྒྱས་སོ། །དེ་ནས་དེས་རྒྱལ་པོའི་བཙུན་མོ་དེའི་མདུན་དུ། སངས་
རྒྱས་ཀྱི་ཡོན་ཏན་བསྔགས་པ་དང༌། སངས་རྒྱས་ཀྱི་རྣམ་པར་འཕྲུལ་པ་དང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་རྒྱ་ཆེར་བཤད་དོ། །རིགས་ཀྱི་བུ། རྒྱལ་པོའི་
བཙུན་མོ་དེ་ཡང༌། དེ་བཞིན་གཤེགས་པའི་འོད་ཀྱིས་སྣང་བར་གྱུར་ཏེ། བསམ་པ་ཐག་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡང་དག་པར་ཞུགས་ནས། དེས་དེ་བཞིན་
གཤེགས་པ་དེ་དང༌། བྱང་ཆུབ་སེམས་དཔའ་དང༌། ཉན་ཐོས་ཀྱི་དགེ་འདུན་དུ་བཅས་པ་ལ་མཆོད་པ་དང༌། རིམ་གྲོ་ཆེར་བྱས་སོ། །རིགས་ཀྱི་བུ། དེ་ལ་ཇི་སྙམ་དུ་སེམས། དེའི་ཚེ་དེའི་དུས་ཀྱི་

45-1-327a

རྒྱལ་པོའི་བཙུན་མོ་ཆོས་ཀྱི་བློ་གྲོས་ཟླ་བ་ཞེས་བྱ་བ་དེ། གཞན་ཞིག་ཡིན་པ་ཙམ་དུ་སེམས་ན་ནི་དེ་ལྟར་མི་བལྟ་སྟེ། ཁོ་མོ་ནི་དེའི་ཚེ་དེའི་དུས་ན། རྒྱལ་པོའི་བཙུན་མོ་ཆོས་ཀྱི་
བློ་གྲོས་ཟླ་བ་ཞེས་བྱ་བར་གྱུར་ཏོ། །རིགས་ཀྱི་བུ། ཁོ་མོ་ནི་མོས་པའི་སེམས་བསྐྱེད་པ་དེ་དང༌། དེ་བཞིན་གཤེགས་པ་ལ་བསྐྱེད་པའི་དགེ་བའི་རྩ་བ་དེས། བསྐལ་པ་རི་རབ་ཀྱི་རྡུལ་ཤིན་ཏུ་ཕྲ་བ་
སྙེད་ཚུན་ཆད་དུ་ནམ་ཡང་ངན་སོང་ངན་འགྲོ་ལོག་པར་ལྟུང་བར་མ་སྐྱེས་ཏེ། སེམས་ཅན་དམྱལ་བར་མ་ཡིན་ནོ། །བྱོལ་སོང་གི་སྐྱེ་གནས་སུ་མ་ཡིན་ནོ། །ཡི་དྭགས་སུ་མ་ཡིན་ནོ། །ནམ་ཡང་
རིགས་དམའ་བར་མ་སྐྱེས་སོ། །ནམ་ཡང་དབང་པོ་དང་མི་ལྡན་པར་མ་གྱུར་ཏོ། །ནམ་ཡང་སྡུག་བསྔལ་བར་མ་གྱུར་ཏེ། དེ་ལྟར་ཁོ་མོས་རྟག་པར་ལྷའི་ནང་དུ་ལྷའི་བདག་ཉིད་ཆེ་བ་ཉིད་
ཐོབ༑ མིའི་ནང་དུ་ནི། མིའི་བདག་ཉིད་ཆེ་བ་ཉིད་ཐོབ་སྟེ། འདི་ལྟར་སངས་རྒྱས་དང༌། བྱང་ཆུབ་སེམས་དཔའི་དགེ་བའི་བཤེས་གཉེན་དང་ཡང་མ་བྲལ་ལོ། །དུས་ངན་པར་ཡང་མ་སྐྱེས་
སོ༑ ༑རིགས་ཀྱི་བུ། དེ་ལྟར་ཁོ་མོས་སངས་རྒྱས་གཅིག་ནས་གཅིག་ཏུ་དགེ་བའི་རྩ་བ་བསྐྱེད་དེ། བསྐལ་པ་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་ཅིག་ཏུ་ལམ་བདེ་ཞིང་མཉམ་པ་ནས་ཉེ་ཞོ་མེད་པར་
ཕྱིན་ཀྱང༌། དེ་ཙམ་གྱིས་ཁོ་མོའི་བྱང་ཆུབ་སེམས་དཔའི་དབང་པོ་ཡོངས་སུ་གྲུབ་པར་མ་གྱུར་ཏེ། རི་རབ་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་བསྐལ་པ་དེ་དག་ནི་འདས། བསྐལ་པ་བཟང་པོ་འདིའི་

45-1-327b

སྔ་རོལ་གྱི་ནི་བསྐལ་པ་ཆེན་པོ་སྟོང་ཕྲག་བཅུའི་ཐོག་མ་ལ་བབ་པ་དེའི་ཚེ། འཇིག་རྟེན་གྱི་ཁམས་གཟི་བརྗིད་རྡུལ་གྱི་དྲི་མ་མེད་པ་ཞེས་བྱ་བར། བསྐལ་པ་མྱ་ངན་མེད་ཅིང་རྡུལ་དང་བྲལ་བ་ཞེས་བྱ་
བ་བྱུང་སྟེ། རིགས་ཀྱི་བུ། འཇིག་རྟེན་གྱི་ཁམས་གཟི་བརྗིད་རྡུལ་གྱི་དྲི་མ་མེད་པའི་དཔལ་དེ་ནི། ཀུན་ནས་ཉོན་མོངས་པ་རྣམ་པར་དག་པར་གྱུར་ཏེ། དེར་སངས་རྒྱས་ལྔ་བརྒྱ་བྱུང་ངོ༌། །སངས་
རྒྱས་ལྔ་བརྒྱ་པོ་དེ་དག་གི་ཐོག་མ་ལ་དེ་བཞིན་གཤེགས་པ་མཁྱེན་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། བླ་ན་མེད་པར་སྐྱེས་བུ་འདུལ་བའི་ཁ་ལོ་སྒྱུར་
བ༑ ལྷ་དང་མིའི་སྟོན་པ། སངས་རྒྱས་བཅོམ་ལྡན་འདས་རི་རབ་རྒྱལ་མཚན་སྤྱན་ཡངས་ཤིང་ཞི་བའི་དཔལ་ཞེས་བྱ་བ་འཇིག་རྟེན་དུ་བྱུང་སྟེ། དེའི་ཚེ་ཁོ་མོ་ཡང་ཚོང་དཔོན་སྙན་པ་རྣམ་
པར་གྲགས་པའི་བུ་མོ་ཤེས་རབ་སྣང་བའི་དཔལ་ཞེས་བྱ་བ་གཟུགས་མཛེས་ཤིང་བཟང་ལ། བལྟ་ན་སྡུག་པ། ཁ་དོག་ཤིན་ཏུ་མཛེས་ཤིང་རྒྱས་པ་དང་ལྡན་པ་ཞིག་ཏུ་གྱུར་ཏེ། མཚན་
མོའི་ལྷ་མོ་ཟླ་བ་ཤིན་ཏུ་རྣམ་པར་དག་པའི་འོད་ཅེས་བྱ་བ་དེ་ཡང་སྨོན་ལམ་གྱི་དབང་གིས། གླིང་བཞི་པའི་འཇིག་རྟེན་གྱི་ཁམས་རྡུལ་དང་བྲལ་བའི་རྒྱལ་པོའི་གནས་རྒྱལ་མཚན་སྣ་ཚོགས་
སུ༑ མཚན་མོའི་ལྷ་མོ་མིག་རྣམ་པར་དག་པ་ཞེས་བྱ་བར་གྱུར་ཏེ། དེས་ཁོ་མོ་མཚན་མོ་མི་ཉལ་ཙམ་ཞིག་ན། ཕ་མ་ཉལ་བར་གྱུར་པ་དང༌། ཁྱིམ་དེའང་ཡོངས་སུ་བསྐྱོད་དེ། འོད་ཆེན་པོ་

45-1-328a

སྣང་བར་བྱས་ནས་རང་གི་གཟུགས་བསྟན་ཏེ། སངས་རྒྱས་ཀྱི་ཡོན་ཏན་བསྔགས་པ་བརྗོད་ནས། དེ་བཞིན་གཤེགས་པ་ཐོག་མ་མངོན་པར་སངས་རྒྱས་ནས་ཞག་བདུན་
ལོན་ཏེ། སྙིང་པོ་བྱང་ཆུབ་ལ་བཞུགས་པ་དེ་བསྟན་ཏོ། །དེ་ནས་ཁོ་མོ་ཕ་མ་དང༌། གཉེན་བཤེས་ཀྱི་ཚོགས་ཆེན་པོ་དང་འགྲོགས་ཏེ། མཚན་མོའི་ལྷ་མོ་ཤིན་ཏུ་རྣམ་པར་དག་པའི་ཟླ་བའི་
འོད་སྔོན་དུ་བདར་ནས། དེ་བཞིན་གཤེགས་པ་དེའི་སྤྱན་སྔར་ཕྱིན་ཏོ། །དེ་ནས་ཁོ་མོས་དེ་བཞིན་གཤེགས་པ་དེ་ལ་མཆོད་པ་རྒྱ་ཆེན་པོ་བྱས་ཏེ། དེ་བཞིན་གཤེགས་པ་དེའི་ཞལ་
མཐོང་མ་ཐག་ཏུ། ཏིང་ངེ་འཛིན་འགྲོ་བ་འདུལ་ཞིང་སངས་རྒྱས་མཐོང་བར་བྱེད་པ་ཞེས་བྱ་བ་དང༌། ཏིང་ངེ་འཛིན་དུས་གསུམ་གྱི་དབྱིངས་ཡེ་ཤེས་ཀྱི་སྣང་བའི་དཀྱིལ་འཁོར་ཅེས་
བྱ་བའང་ཐོབ་པར་གྱུར་ཏོ། །དེ་ཐོབ་པས་ཀྱང་ཁོ་མོས་བསྐལ་པ་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་པོ་དེ་དག་ཀྱང་རྗེས་སུ་དྲན་པར་གྱུར་ཏོ། །ཁོ་མོའི་བྱང་ཆུབ་ཀྱི་སེམས་དེ་ཡང་
མངོན་དུ་གྱུར་ཏེ། དེ་ལྟར་ཁོ་མོས་དེ་བཞིན་གཤེགས་པ་དེ་ལས་ཆོས་བསྟན་པ་ཐོས་ཏེ། བྱང་ཆུབ་སེམས་དཔའི་རྣམ་པར་ཐར་པ་སེམས་ཅན་ཐམས་ཅད་ཀྱི་མུན་པ་རྣམ་
པར་སེལ་བའི་ཆོས་ཀྱི་སྣང་བས་འགྲོ་བ་རྣམ་པར་འདུལ་བའི་སྒོ་འདི་ཡང་ཐོབ་པར་གྱུར་ཏོ། །དེ་ཐོབ་པས་ཀྱང་འཇིག་རྟེན་གྱི་ཁམས་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་

45-1-328b

བ་སྙེད་ལུས་ཀྱིས་རྒྱས་པར་འགེངས་ཏེ། འཇིག་རྟེན་གྱི་ཁམས་དེ་དག་ཏུ་དེ་བཞིན་གཤེགས་པ་ཇི་སྙེད་ཅིག་བཞུགས་པ་དེ་དག་ཐམས་ཅད་ཀྱང་ཁོ་མོའི་མིག་ལམ་དུ་སྣང་ཞིང༌། བདག་ཉིད་ཀྱང་
དེ་དག་ཐམས་ཅད་ཀྱི་ཞབས་ཀྱི་དྲུང་ན་འདུག་པར་ཤེས་སོ། །འཇིག་རྟེན་ཀྱི་ཁམས་དེ་དག་ཏུ་སེམས་ཅན་ཇི་སྙེད་ཅིག་སྐྱེས་པ་དེ་དག་ཐམས་ཅད་ཀྱང༌། ཁོ་མོའི་མིག་ལམ་དུ་སྣང་སྟེ། དེ་དག་
གི་སྒྲ་སྐྲད་རྣམ་པ་ཐ་དད་པའི་བརྡ་ཡང་རབ་ཏུ་ཤེས་སོ། །སེམས་དང༌། བསམ་པ་དང༌། དབང་པོ་དང༌། མོས་པ་ཡང་རབ་ཏུ་ཤེས་སོ། །སྔོན་གྱི་མཐའི་དགེ་བའི་བཤེས་གཉེན་རྣམས་ཀྱི་དྲུང་དུ་
ཡོངས་སུ་སྨིན་པར་གྱུར་པའང་རབ་ཏུ་ཤེས་སོ། །དེ་དག་ལ་བསམ་པ་ཇི་ལྟ་བ་བཞིན་དུ་ཚིམ་པར་འགྱུར་བའི་ལུས་ཀྱང་ཡོངས་སུ་སྟོན་ཏོ། །ཁོ་མོའི་རྣམ་པར་ཐར་པ་དེ་ཡང་སེམས་ཀྱི་སྐད་ཅིག་རེ་
རེ་ལ་རྣམ་པར་འཕེལ་ཏེ། རྣམ་པར་ཐར་པའི་སེམས་དེའི་འོག་མའི་སེམས་ཀྱིས། སངས་རྒྱས་ཀྱི་ཞིང་འཇིག་རྟེན་གྱི་ཁམས་བརྒྱའི་རྡུལ་ཤིན་ཏུ་ཕྲ་བ་སྙེད་ལུས་ཀྱིས་རྒྱས་པར་འགེངས་སོ། །
དེའི་འོག་མའི་སེམས་ཀྱིས་སངས་རྒྱས་ཀྱི་ཞིང་འཇིག་རྟེན་གྱི་ཁམས་སྟོང་གི་རྡུལ་ཤིན་ཏུ་ཕྲ་བ་སྙེད་ལུས་ཀྱིས་རྒྱས་པར་འགེངས་སོ། །དེའི་འོག་མའི་སེམས་ཀྱིས་སངས་རྒྱས་ཀྱི་ཞིང་འཇིག་རྟེན་གྱི་
ཁམས་བརྒྱ་ཕྲག་སྟོང་གི་རྡུལ་ཤིན་ཏུ་ཕྲ་བ་སྙེད་ལུས་ཀྱིས་རྒྱས་པར་འགེངས་སོ། །དེ་བཞིན་དུ་སེམས་ཀྱི་སྐད་ཅིག་རེ་རེ་ཞིང༌། སངས་རྒྱས་ཀྱི་ཞིང་འཇིག་རྟེན་གྱི་ཁམས་བརྗོད་དུ་མེད་པའི་ཡང་བརྗོད་

45-1-329a

དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀྱི་བར་དག་ཀྱང་ལུས་ཀྱིས་རྒྱས་པར་འགེངས་སོ། །སངས་རྒྱས་ཀྱི་ཞིང་དེ་དག་ན། དེ་བཞིན་གཤེགས་པ་ཇི་སྙེད་ཅིག་བཞུགས་པ་དེ་དག་ཐམས་
ཅད་ཀྱང་ཁོ་མོའི་མིག་ལམ་དུ་སྣང་སྟེ། བདག་ཉིད་ཀྱང་དེ་དག་གི་ཞབས་ཀྱི་དྲུང་ན་འདུག་པར་ཤེས་སོ། །སངས་རྒྱས་བཅོམ་ལྡན་འདས་དེ་དག་གིས་ཆོས་བསྟན་པ་དེ་དག་ཐམས་ཅད་ཀྱང་ལེན་
ཏོ༑ ༑འཛིན་ཏོ། །ཡོངས་སུ་འཛིན་ཏོ། །ཉེ་བར་འཛིན་ཏོ། །དེ་བཞིན་གཤེགས་པ་དེ་དག་གི་སྔོན་གྱི་ཚུལ་རྒྱ་མཚོ་དང༌། སྨོན་ལམ་རྒྱ་མཚོ་ལ་ཡང་འཇུག་གོ། དེ་བཞིན་གཤེགས་པ་དེ་དག་གི་
སངས་རྒྱས་ཀྱི་ཞིང་ཡོངས་སུ་དག་པ་དེ་དག་ཐམས་ཅད་ཀྱང་རང་གི་སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་ཕྱིར་མངོན་པར་སྒྲུབ་བོ། །སེམས་ཅན་ཇི་སྙེད་ཅིག་འཇིག་རྟེན་གྱི་ཁམས་རྒྱ་
མཚོ་དེ་དག་ཏུ་སྐྱེས་པར་གྱུར་བ་དེ་དག་ཐམས་ཅད་ཀྱང་ཁོ་མོའི་མིག་ལམ་དུ་སྣང་སྟེ། སེམས་ཅན་དེ་དག་གི་བསམ་པ་དང༌། དབང་པོ་དང༌། མོས་པའི་བྱེ་བྲག་ཇི་སྙེད་པ་དེ་སྙེད་ཀྱི་བྲེ་བྲག་
ཏུ་དེ་དག་ཡོངས་སུ་སྨིན་པར་བྱ་བ་དང༌། གདུལ་བའི་ཕྱིར་ལུས་བྱིན་གྱིས་རློབ་སྟེ། དེ་ལྟར་ཁོ་མོའི་རྣམ་པར་ཐར་པ་དེ་ནི་སེམས་ཀྱི་སྐད་ཅིག་རེ་རེ་ལ་ཡང༌། ཆོས་ཀྱི་དབྱིངས་འབྱམས་ཀླས་པ་
རྒྱས་པར་འགེངས་པའི་ཚུལ་གྱིས་རྣམ་པར་འཕེལ་ལོ། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པ་སེམས་ཅན་ཐམས་ཅད་ཀྱི་མུན་པ་རྣམ་པར་སེལ་བའི་ཆོས་ཀྱི་

45-1-329b

སྣང་བས། འགྲོ་བ་རྣམ་པར་འདུལ་བའི་སྒོ་འདི་ཤེས་པར་ཟད་ན། ཁོ་མོས་བྱང་ཆུབ་སེམས་དཔའ་མཐའ་དང་དབུས་མེད་པའི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་
གྱིས་བྱུང་བ། ཆོས་ཀྱི་དབྱིངས་རྒྱ་མཚོའི་ཚུལ་འབྱམས་ཀླས་པ་འདལ་བ་ལ་འཇུག་པར་དབང་བསྒྱུར་བ། བྱང་ཆུབ་སེམས་དཔས་ཡང་དག་པར་བསྒྲུབ་པའི་ཏིང་ངེ་འཛིན་ཡེ་ཤེས་རྡོ་རྗེའི་དཔལ་
གྱིས་རྣམ་པར་རྩེ་བ་དང༌། འཇིག་རྟེན་གྱི་ཁམས་ཐམས་ཅད་དུ་དེ་བཞིན་གཤེགས་པའི་རིགས་ཐམས་ཅད་ཡང་དག་པར་གཟུང་བ་ལ་སྨོན་ལམ་ཆེན་པོས་བྱུང་བ། འཇིག་རྟེན་གྱི་ཁམས་འབྱམས་
ཀླས་པ་ཐམས་ཅད་སེམས་ཀྱི་སྐད་ཅིག་གཅིག་གིས་ཡོངས་སུ་དག་པར་བྱ་བའི་བསོད་ནམས་ཀྱི་རྒྱ་མཚོ་ཆེན་པོ་ཡོངས་སུ་གྲུབ་པ། སེམས་ཀྱི་སྐད་ཅིག་རེ་རེ་ལ་སེམས་ཅན་གྱི་ཁམས་ཐམས་
ཅད་ཡོངས་སུ་སྨིན་པར་བྱ་བ་དང༌། གདུལ་བའི་ཡེ་ཤེས་དབང་བསྒྱུར་བ། འཇིག་རྟེན་གྱི་ཁམས་ཐམས་ཅད་དུ་སེམས་ཅན་ཐམས་ཅད་ཀྱི་སྒྲིབ་པའི་མུན་པ་ཐམས་ཅད་རྣམ་པར་སེལ་བའི་
ཡེ་ཤེས་ཀྱི་ཉི་མའི་མིག་དང་ལྡན་པ། སེམས་ཅན་གྱི་ཁམས་ཐམས་ཅད་ལ་ཐེག་པ་ཆེན་པོ་རྣམ་པར་དམིགས་པར་བྱ་བའི་མཐུ་དང་ལྡན་པ། འགྲོ་བ་ཐམས་ཅད་ཀྱི་ཐེ་ཚོམ་དང༌། ནེམ་ནུར་དང༌།
ཡིད་གཉིས་ཀྱི་རབ་རིབ་རྣམ་པར་སེལ་བའི་བློ་གྲོས་ཀྱི་ཟླ་བ་དང་ལྡན་པ། སྲིད་པའི་རྒྱ་མཚོ་ཐམས་ཅད་ལ་མངོན་པར་ཆགས་པ་ལས་གྱེན་དུ་བསྐྱོད་པའི་སྒྲ་དབྱངས་ཀྱི་དཀྱིལ་འཁོར་རྣམ་པར་

45-1-330a

དག་པ༑ ཆོས་ཀྱི་དབྱིངས་ཐམས་ཅད་ཀྱི་རྡུལ་གྱི་ཆ་ཤས་ལ་རྣམ་པར་འཕྲུལ་པ་ཡོངས་སུ་སྟོན་པ་ལ་དབང་བསྒྱུར་བ། དུས་གསུམ་གྱི་དབྱིངས་ཀྱི་དཀྱིལ་འཁོར་ལ་
ཡེ་ཤེས་དབྱེར་མེད་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པའམ། སྤྱོད་ཡུལ་ལ་འཇུག་པའམ། རྣམ་པར་ཐར་པས་རྣམ་པར་རྩེ་བ་ཡོངས་སུ་བསྟན་པར་ནུས་རེ་སྐན། སོང༌།
རིགས་ཀྱི་བུ། ཡུལ་མ་ག་དྷ་འདི་ཉིད་ཀྱི་སྙིང་པོ་བྱང་ཆུབ་ལ་ཁོ་མོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་བསྐྱེད་པ། ཡང་དང་ཡང་བསྐུལ་བསྐུལ་བའི་མཚན་
མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ཅེས་བྱ་བ་འདུག་གི། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་
དང་༑ ཇི་ལྟར་ནན་ཏན་དུ་བྱ་བ་དྲིས་ཤིག། དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་དཔྱིད་དང་ལྡན་པ་ལ། ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །
ཁྱོད་སྐུ་ཤིན་ཏུ་རྣམ་པར་དག་པ་མཐོང༌། །མཚན་གྱིས་རྣམ་བརྒྱན་རི་བོ་ཇི་བཞིན་དུ། །འཇིག་རྟེན་ཀུན་ལས་མངོན་འཕགས་འཇིག་རྟེན་དུ། །ཕུན་སུམ་ཚོགས་སྐུ་འཇམ་དཔལ་བཞིན་
དུ་མཛེས། །ཁྱོད་ཀྱི་ཆོས་སྐུ་ཤིན་ཏུ་རྣམ་དག་སྟེ། །དུས་གསུམ་ཀུན་ཏུ་མཉམ་ཞིང་རྣམ་མི་རྟོག། དེར་ནི་འཇིག་རྟེན་མ་ལུས་ཀུན་འདུས་ཏེ། །འབྱུང་ཞིང་རྣམ་པར་འཇིག་ཀྱང་ཆགས་མི་

45-1-330b

མངའ༑ ༑ལམ་རྒྱུད་འབྱམས་ཀླས་ཐམས་ཅད་ཀུན་ཏུ་ཡང༌། །ཁྱོད་ཀྱི་སྐུ་ནི་གཟུགས་བརྙན་རྣམ་པར་ཕྱེ། །སྐར་ཆེན་ཟླ་སྐར་རྒྱུ་སྐར་ཚོགས་བཞིན་དུ། །སྤུ་རྩེ་ཀུན་ལའང་ཁྱོད་ནི་བདག་གིས་མཐོང༌།།
ཁྱོད་ཀྱི་ཐུགས་ཡངས་ཤིན་ཏུ་རྣམ་དག་སྟེ། །ཕྱོགས་རྣམས་ཀུན་གྱི་ནམ་མཁའི་དབྱིངས་སུ་རྒྱས། །དེར་ནི་མི་མཆོག་ཀུན་ཀྱང་ཡོངས་སུ་འདུ། །ཁྱོད་ལ་ཡེ་ཤེས་མི་རྟོག་དམ་པ་མངའ། །ཞིང་གི་
རྡུལ་སྙེད་རྣམ་པ་སྣ་ཚོགས་སྤྲིན། །ཁྱོད་ཀྱི་སྤུ་རྩེ་ཀུན་ནས་མངོན་འཐོན་པ། །རྒྱལ་མང་སྣ་ཚོགས་ཆར་པ་མངོན་འབེབས་ཤིང༌། །ཕྱོགས་བཅུའི་སངས་རྒྱས་ཞབས་དྲུང་རྒྱས་པར་འགེངས། །
འགྲོ་བ་ཀུན་སྙེད་ལུས་རྣམས་མཐའ་ཡས་པ། །ཁྱོད་ཀྱི་སྤུ་རྩེ་ཀུན་ནས་མངོན་འཐོན་ཅིང༌། །ཕྱོགས་བཅུའི་འཇིག་རྟེན་རྒྱས་པར་ཡོངས་བཀང་ནས། །སྣ་ཚོགས་ཐབས་ཀྱིས་སེམས་ཅན་རྣམ་
པར་སྤྱོད། །སྤུ་རྩེ་ཀུན་ལ་བསམ་ཡས་ཞིང་གི་རྣམས། །སྣ་ཚོགས་རྒྱན་ལྡན་རྣམ་པ་ཐ་དད་མཐོང༌། །ལམ་རྒྱུད་སེམས་ཅན་ཁྱོད་ཀྱིས་རྣམ་སྦྱངས་པ། །ཇི་སྙེད་དེ་དག་བསམ་བཞིན་ཀུན་
ཀྱང་བྱུང༌། །གང་ཞིག་ཁྱོད་ཀྱི་མཚན་ཐོས་དགའ་གྱུར་པ། །དེ་དག་ཐོབ་བྱ་ལེགས་ཐོབ་ལེགས་པར་འཚོ། །སེམས་ཅན་གང་གིས་ཁྱོད་ཀྱི་སྐུ་མཐོང་བ། །བྱང་ཆུབ་ལམ་ལ་མངོན་དུ་བལྟས་
པར་འགྱུར། །དེ་ལྟར་ཐོས་ནས་རབ་ཏུ་སེམས་དགའ་ལ། །མཐོང་བ་ཙམ་གྱིས་ཉོན་མོངས་ཞི་མཛད་པས། །བསྐལ་པ་བསམ་ཡས་ངན་སོང་གནས་ཀྱང་རུང༌། །ཁྱོད་ཀྱི་ཞལ་བལྟའི་དོན་དུ་མོས་

45-1-331a

པར་བགྱི། །ཞིང་རྣམས་སྟོང་གི་རྡུལ་སྙེད་ལུས་བྱས་ཏེ། །དེ་སྙེད་བསྐལ་པ་བརྒྱུད་དེ་ཁྱོད་འདྲ་བའི། །སྤུ་གཅིག་ཁྱོད་ཀྱི་ཡོན་ཏན་ལེགས་བརྗོད་ཀྱང༌། །ལེགས་པའི་མཐར་
ཕྱིན་ནམ་དུའང་མི་འགྱུར་རོ། །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་དཔྱིད་དང་ལྡན་པ་ལ་ཚིགས་སུ་བཅད་པ་དེ་དག་གིས་མངོན་པར་བསྟོད་ནས། མཚན་མོའི་ལྷ་མོ་དཔྱིད་
དང་ལྡན་པའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། མཚན་མོའི་ལྷ་མོ་དཔྱིད་དང་ལྡན་པ་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། དགེ་
བའི་བཤེས་གཉེན་ལ་བསྙེན་བཀུར་བྱ་བས་མ་ངོམས་བཞིན་དུ། མཚན་མོའི་ལྷ་མོ་དཔྱིད་དང་ལྡན་པའི་དྲུང་ནས་སོང་ངོ༌།།    །།བམ་པོ་དགུ་བཅུ་རྩ་དགུ་པ། དེ་ནས་ཚོང་དཔོན་གྱི་
བུ་ནོར་བཟང༌། མཚན་མོའི་ལྷ་མོ་དཔྱིད་དང་ལྡན་པ། ཐོག་མ་བྱང་ཆུབ་ཏུ་ཞུགས་པའི་བྱང་ཆུབ་ཀྱི་སེམས་ཀྱི་དཀྱིལ་འཁོར་ཡོངས་སུ་དག་པ་ནི་ཁོང་དུ་ཆུད་པར་བྱེད། བྱང་ཆུབ་སེམས་
དཔའི་སྙིང་པོ་ཡང་དག་པར་བྱུང་བ་ལ་ནི་རྗེས་སུ་དཔྱོད། བྱང་ཆུབ་སེམས་དཔའི་སྨོན་ལམ་རྒྱ་མཚོ་ལ་ནི་ཡོངས་སུ་འཇུག། བྱང་ཆུབ་སེམས་དཔའི་ཕ་རོལ་ཏུ་ཕྱིན་པའི་ལམ་ནི་ཡོངས་
སུ་སྦྱོང༌། བྱང་ཆུབ་སེམས་དཔའི་སའི་དཀྱིལ་འཁོར་ནི་ཡོངས་སུ་གནོན། བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ནི་རྒྱ་ཆེར་བྱེད། བྱང་ཆུབ་སེམས་དཔའི་འབྱུང་བ་རྒྱ་མཚོ་ནི་རྗེས་སུ་

45-1-331b

འབྲང༌། ཐམས་ཅད་མཁྱེན་པའི་སྣང་བ་ཆེན་པོ་རྒྱ་མཚོ་ལ་ནི་རྣམ་པར་བལྟ། འགྲོ་བ་ཐམས་ཅད་ཡོངས་སུ་བསྐྱབ་པ་ལ་གཞོལ་བའི་བྱང་ཆུབ་སེམས་དཔའི་སྙིང་རྗེ་ཆེན་པོའི་སྤྲིན་ནི་རྒྱ་ཆེར་བྱེད།
མཚན་མོའི་ལྷ་མོ་དཔྱིད་དང་ལྡན་པའི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་གྱི་དཀྱིལ་འཁོར་ནི། ཞིང་ཐམས་ཅད་དུ་ཕྱི་མའི་མཐར་བྱིན་གྱིས་བརླབས་པས་མངོན་
པར་བསྒྲུབ་ཅིང༌། མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་གང་ན་བ་དེར་སོང་སྟེ། མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ཀྱི་རྐང་པ་གཉིས་ལ་སྤྱི་
བོས་ཕྱག་འཚལ་ཏེ། མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། མཚན་མོའི་ལྷ་མོ་ཀུན་ཏུ་ཟབ་པའི་དཔལ་
དྲི་མ་མེད་པའི་འོད་ཀྱི་མདུན་དུ་འདུག་སྟེ། ཐལ་མོ་སྦྱར་ནས་འདི་སྐད་ཅེས་སྨྲས་སོ། །འཕགས་མ། བདག་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། ཇི་
ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་ས་ལ་སྤྱོད་པ་དང༌། ཇི་ལྟར་འབྱུང་བ་དང༌། ཇི་ལྟར་ནན་ཏན་དུ་བགྱིད་པ་མ་འཚལ་ཏོ། །སྨྲས་པ། རིགས་ཀྱི་བུ། དེ་ལྟར་ཁྱོད་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང༌། བྱང་ཆུབ་སེམས་དཔའི་ས་ལ་སྤྱོད་པ་དང༌། འབྱུང་བ་དང༌། ཡོངས་སུ་འགྲུབ་པ་འདྲི་བ་ལེགས་སོ། །ལེགས་སོ། །རིགས་ཀྱི་བུ། ཆོས་བཅུ་

45-1-332a

དང་ལྡན་པའི་བྱང་ཆུབ་སེམས་དཔའ་རྣམས། བྱང་ཆུབ་སེམས་དཔའི་སྤྱོད་པ་ལ་ཡོངས་སུ་གྲུབ་པ་ཡིན་ཏེ། བཅུ་གང་ཞེ་ན། འདི་ལྟ་སྟེ། དེ་བཞིན་གཤེགས་པ་ཐམས་
ཅད་མངོན་དུ་གྱུར་པར་མཐོང་བའི་ཏིང་ངེ་འཛིན་ཐོབ་པ་རྣམ་པར་དག་པ་དང༌། སངས་རྒྱས་ཐམས་ཅད་ཀྱི་སྐུ་མཚན་སྣ་ཚོགས་དང་ལྡན་པ་རྣམ་པར་བལྟ་བའི་མིག་རྣམ་པར་དག་པ་དང༌།
དེ་བཞིན་གཤེགས་པའི་ཁ་དོག་རྒྱ་མཚོ་མཐའ་དང་དབུས་མེད་པ་རྣམ་པར་དམིགས་པར་བྱ་བ་ལ་འཇུག་པ་དང༌། སངས་རྒྱས་ཀྱི་ཆོས་སྣང་བའི་དཀྱིལ་འཁོར་རྒྱ་མཚོ་ཚད་མེད་
པ་ལ་ཆོས་ཀྱི་དབྱིངས་ཐམས་ཅད་ཀྱི་ཚད་ཀྱིས་འཇུག་པ་དང༌། དེ་བཞིན་གཤེགས་པ་ཐམས་ཅད་ཀྱི་བ་སྤུའི་སྒོ་ནས་འོད་ཟེར་རྒྱ་མཚོ་སེམས་ཅན་ཐམས་ཅད་དང་མཉམ་པ་དང༌།
སེམས་ཅན་སྣ་ཚོགས་ཀྱི་དོན་དུ་བཀྱེ་བ་ལ་འཇུག་པ་དང༌། བ་སྤུའི་བུ་ག་རེ་རེ་ནས་འོད་འཕྲོ་བ་རིན་པོ་ཆེ་ཐམས་ཅད་ཀྱི་ཁ་དོག་ཏུ་འདུག་པ་རྒྱ་མཚོ་སྟོན་པ་དང༌། སེམས་ཀྱི་སྐད་
ཅིག་རེ་རེ་ལ་སངས་རྒྱས་ཀྱི་སྤྲུལ་པ་རྒྱ་མཚོས་ཆོས་ཀྱི་དབྱིངས་ཐམས་ཅད་རྒྱས་པར་བཀང་ཞིང༌། སེམས་ཅན་འདུལ་བའི་བྱིན་གྱི་རླབས་ལ་འཇུག་པ་དང༌། དེ་བཞིན་གཤེགས་
པའི་གསུང་སེམས་ཅན་ཐམས་ཅད་ཀྱི་དབྱངས་ཀྱི་ཡན་ལག་དང་ལྡན་པས་དུས་གསུམ་དུ་བྱུང་བའི་ཆོས་ཀྱི་འཁོར་ལོའི་སྒྲ་སྒྲོགས་པས། མདོ་སྡེ་ཐམས་ཅད་ཀྱི་སྤྲིན་གྱི་འབྲུག་

45-1-332b

སྒྲ་འབྱིན་པའི་དཀྱིལ་འཁོར་ལ་འཇུག་པ་དང༌། སངས་རྒྱས་གྱི་མཚན་རྒྱ་མཚོ་མཐའ་དང་དབུས་མེད་པ་ལ་འཇུག་པ་དང༌། སངས་རྒྱས་ཀྱི་རྣམ་པར་འཕྲུལ་བ་བསམ་གྱིས་མི་ཁྱབ་པ་ཡོངས་སུ་
བསྟན་པས་སེམས་ཅན་འདུལ་བ་ལ་འཇུག་པ་སྟེ། རིགས་ཀྱི་བུ། ཆོས་བཅུ་པོ་འདི་དག་དང་ལྡན་པའི་བྱང་ཆུབ་སེམས་དཔའ་རྣམས། བྱང་ཆུབ་སེམས་དཔའི་སྤྱོད་པ་ལ་ཡོངས་སུ་གྲུབ་
པ་ཡིན་ནོ། །རིགས་ཀྱི་བུ། ཁོ་མོ་ནི་བྱང་ཆུབ་སེམས་དཔའི་རྣམ་པར་ཐར་པ་བསམ་གཏན་ཞི་བའི་བདེ་བས་ཀུན་ཏུ་རྣམ་པར་གནོན་པ་ཐོབ་པ་སྟེ། རིགས་ཀྱི་བུ། ཁོ་མོ་ནི་དེའི་མཐུས་
དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་ཀྱང་མཐོང་སྟེ། དེ་བཞིན་གཤེགས་པ་དེ་དག་གི་སངས་རྒྱས་ཀྱི་ཞིང་ཡོངས་སུ་དག་པ་ལའང་འཇུག་གོ །འཁོར་
གྱི་དཀྱིལ་འཁོར་རྒྱ་མཚོ་དང༌། ཏིང་ངེ་འཛིན་མཐའ་དང་དབུས་མེད་པའི་རྣམ་པར་འཕྲུལ་པ་རྒྱ་མཚོ་དང༌། སྔོན་གྱི་ཚུལ་རྒྱ་མཚོ་དང༌། མཚན་རྒྱ་མཚོ་ལའང་འཇུག་གོ། དེ་བཞིན་
གཤེགས་པ་དེ་དག་གི་ཆོས་ཀྱི་འཁོར་ལོ་རབ་ཏུ་འཁོར་བ་རྣམ་པ་ཐ་དད་པ་ལའང་འཇུག་གོ། དེ་བཞིན་གཤེགས་པའི་སྐུ་ཚེ་ཚད་སྣ་ཚོགས་དང༌། དབྱངས་ཀྱི་ཡན་ལག་རྣམ་པ་
ཐ་དད་པ་དང༌། དེ་བཞིན་གཤེགས་པ་དེ་དག་གི་ཆོས་ཀྱི་དབྱིངས་མཐའ་དང་དབུས་མེད་པའི་སྐུ་ལའང་འཇུག་སྟེ། དེ་བཞིན་གཤེགས་པ་དེ་དག་ལ་དངོས་པོར་མངོན་པར་

45-1-333a

ཞེན་པ་ཡང་མེད་དོ། །དེ་ཅིའི་ཕྱིར་ཞེ་ན། འཇིག་རྟེན་གྱི་ཁམས་ཐམས་ཅད་དུ་བཞུད་པ་འགགས་པའི་ཕྱིར། དེ་བཞིན་གཤེགས་པ་དེ་དག་ནི་བཞུད་པ་མེད་
པའོ༑ ༑རང་བཞིན་གྱིས་བྱུང་བ་མེད་པས་ན་དེ་བཞིན་གཤེགས་པ་དེ་དག་ནི་བྱོན་པ་མེད་པའོ། །མི་སྐྱེ་བའི་ཆོས་ཉིད་དང་མཉམ་པའི་སྐུ་མངའ་བའི་ཕྱིར། དེ་བཞིན་གཤེགས་པ་དེ་དག་ནི་
མ་སྐྱེས་པའོ། །མི་སྐྱེ་བའི་མཚན་ཉིད་དང་ལྡན་པའི་ཕྱིར། དེ་བཞིན་གཤེགས་པ་དེ་དག་ནི་མ་འགགས་པའོ། །སྒྱུ་མའི་རྣམ་པ་ལྟ་བུར་མཐོང་ཞིང་རྣམ་པར་དམིགས་པའི་ཕྱིར། དེ་
བཞིན་གཤེགས་པ་དེ་དག་ནི་བདེན་པ་མ་ཡིན་པའོ། །འགྲོ་བ་ཐམས་ཅད་ཀྱི་དོན་དུ་བྱུང་བའི་ཕྱིར། དེ་བཞིན་གཤེགས་པ་དེ་དག་ནི་བརྫུན་པ་མ་ཡིན་པའོ། །ཤི་འཕོ་དང་སྐྱེ་བ་
ལས་རྣམ་པར་འདས་པའི་ཕྱིར། དེ་བཞིན་གཤེགས་པ་དེ་དག་ནི་འཕོ་བ་མེད་པའོ། །ཆོས་ཀྱི་རང་བཞིན་གྱིས་འཇིགས་པ་མེད་པའི་ཆོས་ཉིད་ཡིན་པའི་ཕྱིར། དེ་བཞིན་གཤེགས་
པ་དེ་དག་ནི་འཇིག་པ་མེད་པའོ། །ངག་གི་ལམ་ཐམས་ཅད་ལས་ཡོངས་སུ་འདས་པའི་ཕྱིར། དེ་བཞིན་གཤེགས་པ་དེ་དག་ཐམས་ཅད་ནི་མཚན་ཉིད་གཅིག་པའོ། །ཆོས་ཀྱི་
མཚན་ཉིད་ཀྱི་རང་བཞིན་གྱི་མཐར་ཐུག་པས། དེ་བཞིན་གཤེགས་པ་དེ་དག་ནི་མཚན་ཉིད་མི་མངའ་བའོ། །རིགས་ཀྱི་བུ། ཁོ་མོ་ནི་དེ་ལྟར་དེ་བཞིན་གཤེགས་པ་ཐམས་ཅད་ཁོང་

45-1-333b

དུ་ཆུད་པར་བྱེད་ཅིང༌། བྱང་ཆུབ་སེམས་དཔའི་རྣམ་པར་ཐར་པ་བསམ་གཏན་ཞི་བའི་བདེ་བས་ཀུན་ཏུ་རྣམ་པར་གནོན་པ་འདི། དེ་བཞིན་གཤེགས་པའི་བསམ་གཏན་གྱི་དཀྱིལ་འཁོར་སྣང་
བས་ཤིན་ཏུ་རྒྱ་ཆེ་བར་བྱེད་དོ། །ཤིན་ཏུ་ཡངས་པར་བྱེད་དོ། །ཁོང་དུ་ཆུད་པར་བྱེད་དོ། །རྟོགས་པར་བྱེད་དོ། །མཉམ་པར་བྱེད་དོ། །མངོན་པར་བསྒྲུབ་བོ། །གཞི་སྙོམས་པར་བྱེད་དོ། །རབ་
ཏུ་འཇུག་གོ། རྣམ་པར་འཕེལ་བར་བྱེད་དོ། །ངེས་པར་སེམས་སོ། །ཉེ་བར་རྟོག་གོ། དྲན་པར་བྱེད་དོ། །སྤྱོད་ཡུལ་དུ་བྱེད་དོ། །བརྟན་པར་བྱེད་དོ། །སྣང་བར་བྱེད་དོ། །རབ་ཏུ་བརྗོད་དོ། །རྣམ་
པར་སྤྱོད་དོ། །རྣམ་པར་འབྱེད་དོ། །ཚོགས་སུ་བྱེད་དོ། །ཡིད་ཆེས་པར་བྱེད་དོ། །ཡོངས་སུ་རྟོག་པ་ཐམས་ཅད་རྒྱུ་བ་མེད་པའི་སྙིང་རྗེ་ཆེན་པོ་དེ་ལ་གནས་ཏེ། སེམས་ཅན་ཐམས་ཅད་ཡོངས་སུ་
བསྐྱབ་པ་ལ་ཡང་དག་པར་སྤྱད་པར་སེམས་རྩེ་གཅིག་ཏུ་བྱ་བའི་ཕྱིར་བསམ་གཏན་དང་པོ་བསྒོམ་མོ། །ཡིད་ཀྱི་ལས་ཐམས་ཅད་ཉེ་བར་ཞི་བར་བྱ་བ་དང༌། ཡེ་ཤེས་ཀྱི་སྟོབས་དང་མཐུས་སེམས་
ཅན་ཐམས་ཅད་ཡོངས་སུ་བསྡུ་བ་ལ་དགའ་བའི་བདེ་བ་ལ་སེམས་རྩེ་གཅིག་ཏུ་བྱ་བའི་ཕྱིར། བསམ་གཏན་གཉིས་པ་བསྒོམ་མོ། །འཁོར་བར་ལོག་པར་ཞུགས་པ་ལ་བཏང་སྙོམས་སུ་བྱས་ཏེ།
སེམས་ཅན་ཐམས་ཅད་ཀྱི་རང་བཞིན་ངེས་པར་རྟོགས་པར་བྱ་བའི་ཕྱིར། བསམ་གཏན་གསུམ་པ་བསྒོམ་མོ། །སེམས་ཅན་ཐམས་ཅད་ཀྱི་ཉོན་མོངས་པ་དང༌། སྡུག་བསྔལ་རབ་ཏུ་ཞི་བར་བྱ་བའི་

45-1-334a

ཕྱིར༑ བསམ་གཏན་བཞི་པ་བསྒོམ་མོ།། ཐམས་ཅད་མཁྱེན་པ་ཉིད་ཀྱི་སྨོན་ལམ་གྱི་དཀྱིལ་འཁོར་ཤིན་ཏུ་ཡངས་པར་བྱ་བ་དང༌། ཏིང་ངེ་འཛིན་རྒྱ་མཚོ་ཐམས་ཅད་མངོན་
པར་བསྒྲུབ་པ་ལ་མཁས་པར་བྱ་བ་དང༌། བྱང་ཆུབ་སེམས་དཔའི་རྣམ་པར་ཐར་པ་རྒྱ་མཚོ་ཐམས་ཅད་ཀྱི་ཚུལ་ལ་འཇུག་པར་བྱ་བ་དང༌། བྱང་ཆུབ་སེམས་དཔའི་རྣམ་པར་རྩེ་བའི་ཡེ་ཤེས་
ཐམས་ཅད་མངོན་པར་ཤེས་པར་བྱ་བ་དང༌། བྱང་ཆུབ་སེམས་དཔའི་སྤྱོད་པས་རྣམ་པར་འཕྲུལ་བ་ཐམས་ཅད་མངོན་པར་བསྒྲུབ་པར་བྱ་བའི་ཕྱིར། སྒོ་ཀུན་ནས་ཆོས་ཀྱི་དབྱིངས་ལ་འཇུག་
པའི་ཡེ་ཤེས་ཀྱི་ཚུལ་ཡོངས་སུ་སྤྱོད་ཞིང༌། བྱང་ཆུབ་སེམས་དཔའི་རྣམ་པར་ཐར་པ་བསམ་གཏན་ཞི་བའི་བདེ་བས་ཀུན་ཏུ་རྣམ་པར་གནོན་པ་འདི་བསྒོམ་མོ། །རིགས་ཀྱི་བུ། དེ་ལྟར་ཁོ་
མོ་རྣམ་པར་ཐར་པ་འདི་སྒོམ་ཞིང་ཐབས་སྣ་ཚོགས་ཀྱི་སེམས་ཅན་ཡོངས་སུ་སྨིན་པར་བྱེད་དེ། འདི་ལྟར་ནུབ་མོ་ཞི་བར་གྱུར་པའི་ཚེ། དགའ་བ་ལ་མོས་པར་གྱུར་པའི་སེམས་ཅན་རྣམས་
ཀྱི་མི་སྡུག་པའི་འདུ་ཤེས་བསྐྱེད་དོ། །མི་དགའ་བའི་འདུ་ཤེས་དང༌། ཡོངས་སུ་སྐྱོ་བའི་འདུ་ཤེས་དང༌། གེགས་སུ་འགྱུར་བའི་འདུ་ཤེས་དང༌། འཆིང་བའི་འདུ་ཤེས་དང༌། སྲིན་མོའི་འདུ་
ཤེས་དང༌། མི་རྟག་པའི་འདུ་ཤེས་དང༌། སྡུག་བསྔལ་བའི་འདུ་ཤེས་དང༌། བདག་མེད་པའི་འདུ་ཤེས་དང༌། རྗེ་མེད་པའི་འདུ་ཤེས་དང༌། གཞན་ལ་རག་ལས་པའི་འདུ་ཤེས་དང༌། རྒ་

45-1-334b

ཤིའི་འདུ་ཤེས་དང༌། འདོད་པའི་ཡུལ་དང༌། ལོངས་སྤྱོད་ཐམས་ཅད་ལ་དགའ་བ་མེད་པའི་འདུ་ཤེས་བསྐྱེད་དེ། སེམས་ཅན་དེ་དག་ཀྱང་སེམས་དེ་ལ་ཡོངས་སུ་བསྒོམས་པས། འདོད་པའི་དགའ་བ་
ཐམས་ཅད་ལ་མངོན་པར་དགའ་བ་མེད་པས་ཆོས་ལ་མོས་པའི་དགའ་བ་ལ་འཇུག་ཅིང་ཁྱིམ་ནས་ཁྱིམ་མེད་པར་རབ་ཏུ་འབྱུང་ངོ༌། །དེ་དག་དགོན་པ་ལ་གནས་པའི་ཚེ་འདི་ཆོས་དང་མཐུན་པའི་དད་པ་
ཡོངས་སུ་བསྐྱེད་དོ། །སྒྲ་ཆེན་པོ་འཇིགས་པ་མི་སྙན་པའི་སྒྲ་སྐད་ཐམས་ཅད་ཀྱང་ཞི་བར་བྱེད་དོ། །མཚན་མོ་ཞི་བར་གྱུར་པ་ལས་སངས་རྒྱས་ཀྱི་ཆོས་ཟབ་མོ་ཡང་ཡང་དག་པར་སྟོན་ཏོ། །སྤང་བ་དང་
མཐུན་པའི་རྐྱེན་ཀྱང་ཉེ་བར་སྟོན་ཏོ། །ཁྱིམ་གྱི་སྒོའང་རྣམ་པར་འབྱེད་དོ། །ལམ་ཡང་ཡོངས་སུ་སྟོན་ཏོ། །སྣང་བས་ཀྱང་མངོན་པར་བྱེད་དོ། །མུན་པས་ཆོད་པའང་རྣམ་པར་སེལ་ཏོ། །འཇིགས་པའང་མེད་
པར་བྱེད་དོ། །རབ་ཏུ་བྱུང་བ་ལ་ཡང་ཡང་དག་པར་བསྔགས་པར་བྱེད་དོ། །སངས་རྒྱས་ཀྱི་ལེགས་པའང་བརྗོད་དོ། །ཆོས་ཀྱི་ལེགས་པ་དང༌། དགེ་འདུན་གྱི་ལེགས་པ་དང༌། དགེ་བའི་བཤེས་གཉེན་
གྱི་ལེགས་པའང་བརྗོད་དོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་ལའང་བསྔགས་པ་བྱེད་དོ། །རིགས་ཀྱི་བུ། ཁོ་མོ་རྣམ་པར་ཐར་པ་འདི་ལ་སྒོམ་ཞིང༌། སེམས་ཅན་རྣམས་ཀྱི་ཆོས་མ་
ཡིན་པའི་འདོད་ཆགས་ཀྱི་ཞེན་པ་རྣམས་ཀྱི་ཆོས་མ་ཡིན་པའི་འདོད་ཆགས་ཀྱི་ཡོངས་སུ་རྟོག་པ་རྣམས་ཀྱང་མེད་པར་བྱེད་དོ། །ཚུལ་མ་ཡིན་པའི་འདོད་པས་ནོན་པ་རྣམས་དང༌། ལོག་པར་ཡོངས་སུ་

45-1-335a

རྟོག་པའི་སྤྱོད་ཡུལ་ཅན་རྣམས་ཀྱི་ཡོངས་སུ་རྟོག་པ་དེ་དག་དང༌། ཡིད་ལ་བྱ་བ་དེ་དག་ཀྱང་མེད་པར་བྱེད་དོ། །སྡིག་ཏོ་མི་དགེ་བའི་ཆོས་མ་སྐྱེས་པ་རྣམས་མི་སྐྱེ་བ་དང༌།
སྡིག་ཏོའི་ཡོངས་སུ་རྟོག་པ་སྐྱེས་པར་གྱུར་པ་རྣམས་ཀྱང་མེད་པར་འགྱུར་བའི་རྐྱེན་ཉེ་བར་བསྒྲུབ་བོ། །དགེ་བའི་ཡོངས་སུ་རྟོག་པའི་ཕ་རོལ་ཏུ་ཕྱིན་པ་དང་ལྡན་པ་དང༌། སྤྱོད་པ་དང་ལྡན་པ་དང༌།
ཐམས་ཅད་མཁྱེན་པའི་ཡེ་ཤེས་སུ་འབྱུང་བའི་སྨོན་ལམ་མངོན་པར་བསྒྲུབ་པ་དང་ལྡན་པ་དང༌། བྱམས་པའི་ཚུལ་དང་ལྡན་པ་དང༌། སེམས་ཅན་རྣམས་ལ་སྙིང་རྗེ་ཆེན་པོས་རྒྱས་པར་
འགེངས་པ་དང་ལྡན་པ་དང༌། ལྷ་དང་མིའི་བདེ་བའི་རྣམ་པ་སྣ་ཚོགས་ཡོངས་སུ་བསྐྱེད་པ་དང་ལྡན་པའི་ཡོངས་སུ་རྟོགས་པ་བསྐྱེད་པ་དང༌། སྐྱེས་ནས་ཀྱང་ཚུལ་སྣ་ཚོགས་ཀྱི་རྐྱེན་ཉེ་
བར་སྒྲུབ་པ་བྱེད་པ་ནས། ཐམས་ཅད་མཁྱེན་པ་ཉིད་དང་མཐུན་པའི་རྐྱེན་ཀྱང་ཉེ་བར་སྒྲུབ་པ་བྱེད་དེ། རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པ་བསམ་གཏན་
ཞི་བའི་བདེ་བས་ཀུན་ཏུ་རྣམ་པར་གནོན་པ་འདི་ཤེས་པར་ཟད་ན། ཁོ་མོས་བྱང་ཆུབ་སེམས་དཔའི་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་གྱིས་བྱུང་བའི་བྱང་ཆུབ་སེམས་དཔའ་
རྣམས་མཐའ་ཡས་པའི་ཆོས་ཀྱི་དབྱིངས་ཀྱི་ཡེ་ཤེས་རབ་ཏུ་ཐོབ་པ། དགེ་བའི་རྩ་བ་ཐམས་ཅད་ཀྱིས་རྣམ་པར་སྤེལ་བའི་སེམས་དང་ལྡན་པ། དེ་བཞིན་གཤེགས་པ་ཐམས་ཅད་

45-1-335b

ཀྱི་ཡེ་ཤེས་ཀྱི་མཐུས་སེམས་ཀྱི་སྣང་བ་རབ་ཏུ་ཐོབ་པ། དེ་བཞིན་གཤེགས་པ་ཐམས་ཅད་ཀྱི་ཡུལ་ལ་གནས་པའི་སེམས་དང་ལྡན་པ། གནས་ཐམས་ཅད་དུ་སྒྲིབ་པ་མེད་པའི་སེམས་དང་ལྡན་
པ༑ ཐམས་ཅད་མཁྱེན་པ་ཉིད་ཀྱི་སྨོན་ལམ་ཡོངས་སུ་རྫོགས་པའི་སེམས་དང་ལྡན་པ། ཞིང་རྒྱ་མཚོ་ཐམས་ཅད་དུ་ཞུགས་པའི་སེམས་དང་ལྡན་པ། སངས་རྒྱས་རྒྱ་མཚོ་ཐམས་ཅད་མཐོང་
བར་བྱ་བ་ལ་ཞུགས་པའི་སེམས་དང་ལྡན་པ། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྤྲིན་གྱི་ཆར་ཡང་དག་པར་གཟུང་བའི་སེམས་དང་ལྡན་པ། སེམས་ཅན་ཐམས་ཅད་ཀྱི་མ་རིག་པའི་
མུན་པ་རྣམ་པར་སེལ་བ། འཁོར་བའི་བདེ་བ་ལ་དགའ་ཞིང་སྲེད་པ་ཟད་ཅིང་མཐར་ཕྱིན་པར་འགྱུར་བའི་ལམ་གྱིས་ཐམས་ཅད་མཁྱེན་པ་ཉིད་དུ་སྣང་བ་སྐྱེད་པའི་སེམས་དང་ལྡན་པ་དེ་དག་
གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་དེ་སྐན། སོང༌། རིགས་ཀྱི་བུ། འདི་ཉིད་ནང་དང་ཡང་རྒྱང་མི་རིང་སྟེ། རྣམ་པར་སྣང་མཛད་ཀྱི་སྙིང་པོ་བྱང་ཆུབ་ཀྱི་གཡས་རོལ་གཅིག་ནས་མཚན་
མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བ་ཞེས་བྱ་བ་འདུག་གོ། དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་ལམ་ལ་བརྩོན་པར་བྱ་བ་དྲིས་
ཤིག༑ དེ་ནས་མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ཀྱིས། དེའི་ཚེ་བྱང་ཆུབ་སེམས་དཔའི་རྣམ་པར་ཐར་པ་བསམ་གཏན་ཞི་བའི་བདེ་བས་ཀུན་ཏུ་རྣམ་

45-1-336a

པར་གནོན་པ་འདི་ཉིད་བརྣན་ཏེ་བསྟན་པར་བྱ་བའི་ཕྱིར། ཚོང་དཔོན་གྱི་བུ་ནོར་བཟང་ལ་ཚིགས་སུ་བཅད་དེ་སྨྲས་པ། དུས་རྣམས་ཀུན་ཏུ་བྱུང་བའི་བདེ་གཤེགས་
རྣམས༑ ༑མངོན་དུ་བྱ་བར་མོས་པའི་སེམས་ལྡན་པ། །དེ་དག་མིག་ཡངས་རྣམ་པར་དག་པར་འགྱུར། །དེས་ནི་སངས་རྒྱས་རྒྱ་མཚོ་མཐོང་བར་འོང༌། །རྒྱལ་བའི་སྐུ་གསལ་དྲི་མ་མེད་ལ་ལྟོས། །
མཚན་གྱིས་ཡོངས་སུ་བརྒྱན་པས་ཤིན་ཏུ་མཛེས། །རྒྱལ་བའི་རྣམ་པར་འཕྲུལ་པ་ཆོས་དབྱིངས་རྣམས། །སྐད་ཅིག་རེ་རེས་རྒྱས་འགེངས་དེ་ལའང་ལྟོས། །བྱང་ཆུབ་ཤིང་དྲུང་སངས་
རྒྱས་གདན་རབ་ལ། །བདེ་གཤེགས་རྣམ་པར་སྣང་མཛད་མངོན་སངས་རྒྱས། །ཆོས་དབྱིངས་ཡངས་པ་རྒྱས་པ་ཁྱབ་མཛད་ཅིང༌། །འགྲོ་བའི་བསམ་པ་ཇི་བཞིན་འཁོར་ལོ་བསྐོར། །
རྒྱལ་བས་ཆོས་ཉིད་ལུས་མེད་རབ་ཞི་བ། །གཉིས་མེད་རང་བཞིན་མེད་པ་ཐུགས་ཆུད་ནས། །གཟུགས་སྐུ་བཟང་པོ་མཚན་གྱིས་བརྒྱན་པ་ཡིས། །འགྲོ་བ་མ་ལུས་བཀང་ཞིང་སྟོན་
པ་མཛད། །སངས་རྒྱས་སྐུ་ནི་རྒྱ་ཆེ་བསམ་མི་ཁྱབ། །ཆོས་ཀྱི་དབྱིངས་ཀུན་ཡོངས་སུ་རྒྱས་བཀང་ཞིང༌། །དེ་ནི་ཀུན་ཏུ་མཉམ་པར་སྣང་བ་སྟེ། །རྒྱལ་བ་ཐམས་ཅད་ཀུན་ཏུ་སྟོན་པ་མཛད།།
ཞིང་རྣམས་ཀུན་གྱི་རྡུལ་རབ་ཕྲ་བ་སྙེད། །འོད་ཀྱི་དཀྱིལ་འཁོར་མངའ་བའི་སངས་རྒྱས་སྐུ། །ཁ་དོག་བཟང་པོ་གཞན་དང་གཞན་སྣང་བས། །ཆོས་དབྱིངས་རྒྱས་པར་སྐད་

45-1-336b

ཅིག་རེ་རེས་འགེངས། །རྒྱལ་བའི་བ་སྤུའི་སྒོ་ནས་འོད་ཟེར་སྤྲིན། །རྒྱ་ཆེ་བསམ་ཡས་མི་ཟད་མངོན་འབྱུང་བ། །དེ་དག་འགྲོ་བ་མ་ལུས་འགེངས་བྱེད་ཅིང༌། །སྲོག་ཆགས་རྣམས་ཀྱི་ཉོན་མོངས་
གདུང་བ་སེལ། །སངས་རྒྱས་སྤྲུལ་པ་རྒྱ་མཚོ་མི་ཟད་པ། །རྒྱལ་བའི་སྤུ་ཡི་འཁོར་ནས་ཡོངས་བཏོན་ཅིང༌། །ཆོས་དབྱིངས་ཡངས་པ་རྒྱས་པར་ཀུན་བཀང་སྟེ། །སྲོག་ཆགས་རྣམས་
ཀྱི་སྡུག་བསྔལ་ངན་སོང་སེལ། །སངས་རྒྱས་གསུང་སྙན་རབ་ཏུ་སྒྲོག་མཛད་པ། །དབྱངས་ཀྱི་ཡན་ལག་རྒྱ་མཚོ་སྒྲ་འོད་ཅན། །ཆོས་ཆར་ཆེན་པོ་རབ་ཏུ་འབེབས་པ་མཛད། །སྲོག་
ཆགས་བྱང་ཆུབ་བསམ་པ་ཡོངས་སུ་སྐྱེད། །བསྐལ་པ་རྒྱ་མཚོར་སྤྱད་པ་སྤྱོད་པའི་ཚེ། །འདིས་ནི་སྔོན་ཆད་ཡོངས་སུ་གཟུང་མཛད་པ། །དེ་དག་ཀུན་གྱིས་རྒྱལ་བ་རྣམ་སྣང་མཛད། །ཞིང་རྣམས་
ཀུན་ཏུ་གཟུགས་བརྙན་མཚན་ཉིད་མཐོང༌། །དེ་བཞིན་གཤེགས་པ་འཇིག་རྟེན་ཀུན་ཏུ་བྱུང༌། །སེམས་ཅན་རེ་རེ་ཀུན་ལའང་མངོན་པར་བཞུགས། །མོས་པའི་ཚུལ་བཞིན་སྤྱོད་ཡུལ་
གཞན་དང་གཞན། །དེ་དག་ཁོ་མོས་ཀུན་ཏུ་ཤེས་མི་ནུས། །རྒྱལ་སྲས་དམ་པ་ཐམས་ཅད་མ་ལུས་པར། །བདེ་བར་གཤེགས་པའི་སྤུ་གཅིག་རྩེ་ལས་འབྱུང༌། །རྣམ་པར་དེ་ལ་
གང་རྣམས་བསམ་ཡས་པ། །དེ་དག་ཐམས་ཅད་ཁོ་མོས་ཤེས་མི་ནུས། །ཁོ་མོའི་འདབ་ན་གནས་པའི་ལྷ་མོ་འདི། །འཇིག་རྟེན་མགོན་ལ་མངོན་འགྱུར་རབ་ཏུ་དགའ། །མིང་དུ་སྣང་བ་

45-1-337a

འོད་འཕྲོ་མིག་ཅེས་བྱ། །དེ་ལ་བྱང་ཆུབ་སྤྱོད་པ་ཅི་འདྲ་དྲིས། །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་
ཀྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། །ཡང་དང་
ཡང་བལྟས་ཏེ་མཚན་མོའི་ལྷ་མོ་ཀུན་ཏུ་ཟབ་པའི་དཔལ་དྲི་མ་མེད་པའི་འོད་ཀྱི་དྲུང་ནས་སོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་དགེ་བའི་བཤེས་གཉེན་གྱི་གདམས་ངག་གི་
བྱིན་གྱིས་བརླབས་པ། དགེ་པའི་བཤེས་གཉེན་གྱི་ཚིག་ལ་ནན་ཏན་དུ་བྱ་བའི་སེམས་ཡང་དག་པར་སྐྱེས་པ། དགེ་བའི་བཤེས་གཉེན་གྱི་སྨན་པ་ལ་ནད་པ་ལྟ་བུའི་འདུ་
ཤེས་ཀྱིས་ཡོངས་སུ་སྤྱད་པའི་སེམས་དང་ལྡན་པ། དགེ་བའི་བཤེས་གཉེན་མཐོང་བ་ཡིད་ལ་བྱེད་པ་མ་འཁྲུགས་པའི་སེམས་དང་ལྡན་པ། དགེ་བའི་བཤེས་གཉེན་བལྟ་
བ་ལ་སྒྲིབ་པའི་རི་ཐམས་ཅད་རྣམ་པར་གཏོར་བའི་གླགས་རྙེད་པའི་སེམས་དང་ལྡན་པ། དགེ་བའི་བཤེས་གཉེན་མཐོང་བ་ལ་སེམས་ཅན་གྱི་ཁམས་ཐམས་ཅད་ཡོངས་སུ་
བསྐྱབ་པའི་སྙིང་རྗེ་ཆེན་པོའི་ཚུལ་རྒྱ་མཚོ་ལ་འཇུག་པ་ཐོབ་པའི་སེམས་དང་ལྡན་པ། དགེ་བའི་བཤེས་གཉེན་མཐོང་བ་ལ་ཆོས་ཀྱི་དབྱིངས་ཀྱི་ཚུལ་རྒྱ་མཚོའི་ཡེ་ཤེས་

45-1-337b

སྣང་བ་རབ་ཏུ་ཐོབ་པའི་སེམས་དང་ལྡན་པ་དེ། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བ་གང་ན་བ་དེར་སོང་ངོ༌། །དེ་ནས་མཚན་མོའི་ལྷ་མོ་རབ་ཏུ་དགའ་བའི་མིག་
འགྲོ་བར་རྣམ་པར་སྣང་བས། ཚོང་དཔོན་གྱི་བུ་ནོར་བཟང༌། དེ་བས་ཀྱང་དགེ་བའི་བཤེས་གཉེན་གྱི་དྲུང་དུ་འགྲོ་བ། དགེ་བའི་རྩ་བའི་ཚོགས་ལས་བྱུང་བས་ཡོངས་སུ་སྨིན་པར་བྱ་བའི་ཕྱིར།
དགེ་བའི་བཤེས་གཉེན་གྱི་དྲུང་དུ་འགྲོ་བ་ཚོགས་ཆེན་པོ་ལས་བྱུང་བར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་རྣམ་པར་གནོན་པ་ཆེན་པོར་བྱིན་གྱིས་བརླབས་
སོ༑༑ དགེ་བའི་བཤེས་གཉེན་གྱི་དྲུང་དུ་འགྲོ་བ་བརྩོན་འགྲུས་ཀྱི་ལས་འཇུག་པར་དཀའ་བར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་བསྡད་ཅིང་ཤིན་ཏུ་ལེགས་
པར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་ཕྱོགས་མཐའ་དང་དབུས་མེད་པ་ལ་འཇུག་པར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་
འགྲོ་བ་ཡུན་རིང་པོར་གནས་པས་བྱུང་བར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་དོན་མཐའ་ཡས་པ་ཡོངས་སུ་རྫོགས་པའི་རྣམ་པར་དམིགས་པ་འབྱུང་
བར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་ལམ་གྱི་རྒྱན་མཐའ་དང་དབུས་མེད་པའི་ཚོགས་ཀྱིས་ཡོངས་སུ་གནོན་པར་བྱིན་གྱིས་བརླབས་སོ། །དགེ་བའི་

45-1-338a

བཤེས་གཉེན་གྱི་དྲུང་དུ་འགྲོ་བ་སྒོ་ཀུན་ནས་རྣམ་པར་གནོན་བས་བྱུང་བར་བྱིན་གྱིས་བརླབས་སོ། །དགེ་བའི་བཤེས་གཉེན་གྱི་དྲུང་དུ་འགྲོ་བ་གཡོ་བ་
མེད་པར་འོང་པས་རྣམ་པར་གནོན་པར་བྱིན་གྱིས་བརླབས་སོ། །དེ་ནས་ཚོང་དཔོན་གྱི་བུ་ནོར་བཟང༌། ཐམས་ཅད་མཁྱེན་པ་ཉིད་ཀྱི་ཚོགས་ཀྱི་བརྩོན་འགྲུས་ལ་རབ་ཏུ་བརྩོན་པས། དགེ་བའི་
བཤེས་གཉེན་གྱི་དྲུང་དུ་འགྲོ་བ་དང༌། སྨོན་ལམ་ཆེན་པོ་རྒྱ་མཚོ་མངོན་པར་བསྒྲུབ་པའི་རྣམ་པར་གནོན་པས་དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། སེམས་ཅན་གཅིག་གི་
དོན་དུ་ཕྱི་མའི་མཐའི་བསྐལ་པའི་མུར་ཐུག་པར་སྡུག་བསྔལ་ཉམས་སུ་བླངས་པའི་ཞེ་ནོན་པས། དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། རྡུལ་ཤིན་ཏུ་ཕྲ་བ་གཅིག་ལ་
ཆོས་ཀྱི་དབྱིངས་ཐམས་ཅད་དུ་སྒྲ་སྒྲོག་ཅིང༌། ཡུན་རིང་པོར་གནས་པའི་རྣམ་པར་གནོན་པ་དང༌། བརྩོན་འགྲུས་ཆེན་པོའི་གོ་བགོས་པས། དགེ་བའི་བཤེས་གཉེན་གྱི་དྲུང་དུ་འགྲོ་
བ་དང༌། ཕྱོགས་རྒྱ་མཚོ་འབྱམས་ཀླས་པ་ཐམས་ཅད་དུ་ཤུགས་ཀྱིས་འགྲོ་བས་དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། བ་སྤུའི་སྦུབས་གཅིག་ཏུ་ཕྱི་མའི་མཐའི་བསྐལ་པར་
བྱང་ཆུབ་སེམས་དཔའི་སྤྱད་པ་སྤྱོད་པ་ལ་གནས་པས། དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། བྱང་ཆུབ་སེམས་དཔའི་སྤྱོད་པ་ལ་གནས་ནས་ཀྱང༌། སེམས་ཀྱི་སྐད་

45-1-338b

ཅིག་རེ་རེ་ལ་ཐམས་ཅད་མཁྱེན་པའི་ཡེ་ཤེས་འགེངས་པ་ལ་གནས་པར་བྱ་བས། དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། དུས་གསུམ་དུ་གཤེགས་པའི་དེ་བཞིན་གཤེགས་པའི་རྣམ་
པར་འཕྲུལ་པའི་རྒྱན་དང༌། ལམ་ཡོངས་སུ་གནོན་པར་ཞེ་ནོན་པས། དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། ཆོས་ཀྱི་དབྱིངས་ཀྱི་ཚུལ་གྱི་རྒྱུན་དུ་ཞུགས་པའི་ལམ་ཡོངས་སུ་
གནས་པས། དགེ་བའི་བཤེས་གཉེན་གྱི་དྲུང་དུ་འགྲོ་བ་དང༌། ཆོས་ཀྱི་དབྱིངས་ཀྱི་ཚུལ་ཐམས་ཅད་ལ་དམིགས་པ་ལས་མ་གཡོས་པར་ཆོས་ཀྱི་དབྱིངས་ཀུན་ཏུ་རྒྱས་པར་འགེངས་པས།
དགེ་བའི་བཤེས་གཉེན་གྱི་དྲུང་དུ་འགྲོ་བས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བ་གང་ནས་བ་དེར་ཕྱིན་པ་དང༌། དེས་མཚན་མོའི་ལྷ་མོ་རབ་ཏུ་
དགའ་བའི་མིག་འགྲོ་བར་རྣམ་པར་སྣང་བ། བཅོམ་ལྡན་འདས་ཀྱི་འཁོར་གྱི་དཀྱིལ་འཁོར་ལ། སེངྒེའི་ཁྲི་མེ་ཏོག་གི་སྙིང་པོ་ཅན་ལ་འདུག་ཅིང༌། བྱང་ཆུབ་སེམས་དཔའི་ཏིང་ངེ་འཛིན་
ཀུན་ཏུ་བཟང་པོའི་དགའ་བ་ཡངས་ཤིང་དྲི་མ་མེད་པའི་ཤུགས་ཀྱི་རྒྱལ་མཚན་ལ་མཉམ་པར་བཞག་པ་མཐོང་ངོ༌། །དེའི་བ་སྤུའི་བུ་ག་ཐམས་ཅད་ནས། སྦྱིན་པ་ལ་སོགས་པའི་ཕ་རོལ་ཏུ་
ཕྱིན་པའི་སྤྱོད་པ་མངོན་པར་སྟོན་པའི་སྤྲིན་སེམས་ཅན་ཐམས་ཅད་མངོན་པར་དགའ་བ། སེམས་ཅན་ཐམས་ཅད་ཀྱི་ཡིད་དུ་འོང་བ་།སེམས་ཅན་ཐམས་ཅད་ཀྱིས་བལྟ་ན་ཉམས་

45-1-339a

སུ་བདེ་བ། སེམས་ཅན་ཐམས་ཅད་ཀྱིས་བལྟ་ན་སྡུག་པ། རྣམ་པ་སྣ་ཚོགས་འབྱུང་བའང་མཐོང་སྟེ། འདི་ལྟར་སེམས་ཅན་ཐམས་ཅད་ལ་ཕན་གདགས་ཤིང་
རྩོད་པ་མེད་པར་བྱ་བ་དང༌། དངོས་པོ་ཐམས་ཅད་ལ་ཕངས་པར་རྩི་བ་མེད་པར་བྱ་བ་དང༌། སེམས་ཅན་ཐམས་ཅད་ལ་སྦྱོར་བ་མཚུངས་པས་ཡོངས་སུ་གཏང་བར་བྱ་བ་དང༌། སེམས་
ཅན་ཐམས་ཅད་ལ་མཉམ་པའི་སེམས་སུ་བྱ་བ་དང༌། སེམས་ཅན་ཐམས་ཅད་ལ་བརྙས་པ་མེད་པར་ཡོངས་སུ་གཏང་བ་དང༌། ནང་དང་ཕྱིའི་དངོས་པོ་ཐམས་ཅད་ཡོངས་སུ་གཏང་བ་
དང༌། དཀའ་བ་ཆེན་པོ་ཡོངས་སུ་གཏང་བར་བསྟན་པ་དང༌། འཇིག་རྟེན་ཐམས་ཅད་དུ་སེམས་ཅན་གྱི་བསམ་པ་ཇི་བཞིན་གྱི་སྦྱིན་པའི་སྤྱོད་པ་ཡོངས་སུ་བསྟན་པར་བྱ་བའི་ཕྱིར། སེམས་
ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་དུ་རྣམ་པར་དམིགས་པ་དང་མཐུན་པའི་སྒྲས། སྦྱིན་པའི་སྤྱོད་པ་ཡོངས་སུ་སྟོན་པའི་སྤྲིན་དང༌། དུས་གསུམ་དུ་བྱུང་བའི་བྱང་ཆུབ་སེམས་
དཔའ་རྣམས་གཏང་བར་དཀའ་བ་ཡོངས་སུ་གཏོང་བའི་སྤྲུལ་པ་བསམ་གྱིས་མི་ཁྱབ་པའི་སྤྲིན་འཐོན་ནས། ཕྱོགས་བཅུའི་འཇིག་རྟེན་གྱི་ཁམས་འབྱམས་ཀླས་པར་གཏོགས་པའི་སེམས་
ཅན་ཐམས་ཅད་ཀྱིས་རྣམ་པར་དམིགས་པར་གྱུར་པ་མཐོང་ངོ༌། །འདི་ལྟ་སྟེ། བྱང་ཆུབ་སེམས་དཔའི་ཁྱུ་མཆོག་གི་མཐུ་ཕྱུང་བ་དང༌། རྣམ་པར་འཕྲུལ་པ་བསམ་གྱིས་མི་ཁྱབ་པ་ཐོབ་

45-1-339b

པས་།བ་སྤུའི་བུ་ག་ཐམས་ཅད་ནས་སེམས་ཅན་ཐམས་ཅད་དང་མཉམ་པའི་སྐྱེ་བ་སྣ་ཚོགས་སུ་སྤྲུལ་པའི་ལུས་ཀྱི་སྤྲིན་མངོན་པར་འཐོན་ཏེ། འཇིག་རྟེན་གྱི་ཁམས་ཐམས་ཅད་དུ་གཏོགས་པའི་
སེམས་ཅན་ཐམས་ཅད་ལ་རྒྱས་པར་ཁྱབ་པར་བྱས་ནས། མངོན་སུམ་དུ་བརྟུལ་ཞུགས་ཐམས་ཅད་ཀྱི་ཡི་དམ་ལས་མི་གཡོ་བར་ཡོངས་སུ་སྟོན་པ་དང༌། སེམས་ཅན་གྱི་ཁམས་དང་མཉམ་
པའི་དཀའ་ཐུབ་དང༌། བརྟུལ་ཞུགས་ཀྱི་དཀྱིལ་འཁོར་སྣ་ཚོགས་རབ་ཏུ་སྟོན་པ་དང༌། འཇིག་རྟེན་ཐམས་ཅད་དུ་གནས་པ་མེད་པ་དང༌། ཡུལ་ཐམས་ཅད་ལ་ལྟོས་པ་མེད་པ་དང༌། འཁོར་བ་
ཐམས་ཅད་དུ་གནས་པ་ལས་ཕྱིར་ཕྱོགས་པ་དང༌། ལྷ་དང་མིའི་ཕུན་སུམ་ཚོགས་པ་རྒུད་པའི་སྒོར་གཞོལ་བ་ཡོངས་སུ་སྟོན་པ་དང༌། མི་སྡུག་པའི་དཀྱིལ་འཁོར་རབ་ཏུ་སྟོན་པ་དང༌། འཇིག་
རྟེན་གྱི་སྡུག་པའི་འདུ་ཤེས་ཀྱི་ཕྱིན་ཅི་ལོག་རྣམ་པར་བཟློག་པ་དང༌། མི་རྟག་པ་དང་གཡོ་བ་དང་འཇིག་པ་དང༌། འགྱུར་བའི་ཆོས་ཉིད་ཡོངས་སུ་སྟོན་པ་དང༌། འདུ་བྱེད་ཐམས་ཅད་ཀྱི་ཆོས་ཉིད་
སྡུག་བསྔལ་ཞིང༌། བདག་མེད་པ་ཡོངས་སུ་སྟོན་པ་དང༌། དེ་བཞིན་གཤེགས་པའི་ཡུལ་ལ་གནས་པ་དང་མི་འབྲལ་བར་མོས་པར་བྱེད་པ་དང༌། དེ་བཞིན་གཤེགས་པའི་ཚུལ་ཁྲིམས་ཤིན་
ཏུ་དག་པར་བྱ་བའི་ཕྱིར། སེམས་ཅན་ཐམས་ཅད་ལ་ཡང་དག་པར་བསྐུལ་བ་དང༌། སེམས་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་གྱི་སྒྲས། ཚུལ་ཁྲིམས་ཀྱི་སྤྱོད་པ་ཡོངས་

45-1-340a

སུ་སྟོན་པ་དང༌། སེམས་ཅན་ཐམས་ཅད་ཡོངས་སུ་ཚིམ་པར་བྱེད་པའི་ཚུལ་ཁྲིམས་ཀྱི་དྲི་ཞིམ་པོ་ཡོངས་སུ་སྟོན་པར་བྱེད་ཅིང༌། སེམས་ཅན་ཐམས་ཅད་ཡོངས་སུ་
སྨིན་པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ནས་སེམས་ཅན་ཐམས་ཅད་དང་མཉམ་པའི་ལུས་ཁ་དོག་སྣ་ཚོགས་སུ་སྤྲུལ་པའི་སྤྲིན་འཐོན་ཏེ། ཡན་ལག་དང་ཉིང་ལག་ཐམས་
ཅད་ཀྱང་ཉམས་སུ་བཟོད་པ་སེམས་ཅན་ཐམས་ཅད་ལ་ཡོངས་སུ་སྟོན་པ། སེམས་ཅན་ཐམས་ཅད་ཀྱིས་ལུས་ལ་གནོད་པར་མཐོ་བ་ཙམས་ཀྱང་ཉམས་སུ་བཟོད་པར་བྱེད་པ་དང༌། སེམས་
ཅན་ཐམས་ཅད་ཀྱིས་ཚུལ་དང་མི་འདྲ་བའི་ཚིག་གིས་སྤྱོ་བ་དང༌། བརྒྱད་པ་དང༌། སྨད་པ་དང༌། བསྐྱུང་བ་དང༌། བརྡེག་པ་དང༌། བསྡིགས་པ་ཉམས་སུ་བཟོད་པར་བྱེད་པ་ཡོངས་སུ་སྟོན་པ་
དང་༑ སེམས་ཅན་ཐམས་ཅད་ཀྱིས་མི་སྒུལ་བ་ཡོངས་སུ་སྟོན་པ་དང༌། རིམ་གྲོར་བྱས་པ་དང༌། རིམ་གྲོར་མ་བྱས་པ་ཐམས་ཅད་ཀྱིས་མཐོ་བ་དང༌། དམའ་བར་མི་འགྱུར་བ་ཡོངས་སུ་སྟོན་
པ་དང༌། སེམས་ཅན་ཐམས་ཅད་ལ་ང་རྒྱལ་མེད་པ་ཡོངས་སུ་སྟོན་པ་དང༌། ཆོས་ཐམས་ཅད་ཀྱི་རང་བཞིན་ལ་བཟོད་པ་མི་ཟད་པས། ཡེ་ཤེས་མི་ཟད་པ་ཡོངས་སུ་སྟོན་པ་དང༌། སེམས་
ཅན་ཐམས་ཅད་ཀྱི་ཉོན་མོངས་པ་ཐམས་ཅད་ཡོངས་སུ་སྤང་བའི་ཕྱིར། བཟོད་པའི་སྤྱོད་པ་ཡོངས་སུ་སྟོན་པ་དང༌། སེམས་ཅན་ཐམས་ཅད་ཀྱི་ལུས་དབྱིབས་མི་སྡུག་ཅིང་ཁ་དོག་མི་

45-1-340b

མཛེས་པའི་གཟུགས་རྣམ་པར་ཟློག་པར་བྱེད་པ་དང༌། སེམས་ཅན་ཐམས་ཅད་ལ་དེ་བཞིན་གཤེགས་པའི་སྐུ་མདོག་རྣམ་པར་དག་པ་བླ་ན་མེད་པ་ཡོངས་སུ་སྟོན་ཅིང༌། སེམས་ཅན་ཡོངས་སུ་སྨིན་
པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ནས་སེམས་ཅན་ཐམས་ཅད་དང་མཉམ་པའི་སྐྱེ་བ་སྣ་ཚོགས་ཀྱི་ལུས་ཁ་དོག་དང༌། དབྱིབས་དང༌། ཆུ་ཞེང་སྣ་ཚོགས་སུ་སྤྲུལ་པའི་སྤྲིན་འཐོན་
ཏེ༑ སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་རྒྱས་པར་ཁྱབ་པར་བྱས་ནས། ཐམས་ཅད་མཁྱེན་པ་ཉིད་ཀྱི་ཚོགས་ཆེན་པོ་ལ། བརྩོན་འགྲུས་ཀྱིས་སྔོན་དུ་འདོར་བ་ཡང་དག་པར་
སྟོན་པ་དང༌། བདུད་ཀྱི་དཀྲུགས་མ་ཐམས་ཅད་རྣམ་པར་འཐོར་བའི་བརྩོན་འགྲུས་དང༌། བྱང་ཆུབ་ཏུ་བརྩམས་པ་མི་འཁྲུགས་མི་ཟློག་པའི་བརྩོན་འགྲུས་དང༌། སེམས་ཅན་ཐམས་
ཅད་འཁོར་བའི་རྒྱ་མཚོ་ལས་རབ་ཏུ་བསྒྲལ་བའི་བརྩོན་འགྲུས་དང༌། མི་ཁོམ་པ་དང༌། ངན་སོང་དང༌། ངན་འགྲོ་དང༌། ལོག་པར་ལྟུང་བའི་ལམ་ཐམས་ཅད་རྣམ་པ་བཟློག་པའི་བརྩོན་
འགྲུས་དང༌། མི་ཤེས་པའི་རི་རྣམ་པར་གཏོར་བའི་བརྩོན་འགྲུས་དང༌། དེ་བཞིན་གཤེགས་པ་ཐམས་ཅད་མཆོད་ཅིང་བསྙེན་བཀུར་བྱ་བས་ཡོངས་སུ་མི་སྐྱོ་བའི་བརྩོན་འགྲུས་དང༌།
སངས་རྒྱས་ཐམས་ཅད་ཀྱི་ཆོས་ཀྱི་འཁོར་ལོ་ཡང་དག་པར་བླང་བ་དང༌། ཡོངས་སུ་གཟུང་བའི་བརྩོན་འགྲུས་དང༌། སྒྲིབ་པ་ཐམས་ཅད་ཀྱི་རི་རབ་ཏུ་གཞོམ་ཞིང་རྣམ་པར་གཏོར་

45-1-341a

བའི་བརྩོན་འགྲུས་དང༌། སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བས་མི་སྐྱོ་བའི་བརྩོན་འགྲུས་དང༌། སངས་རྒྱས་ཀྱི་ཞིང༌།
ཐམས་ཅད་ཡོངས་སུ་དག་པར་བྱ་བའི་བརྩོན་འགྲུས་དང༌། དེ་བཞིན་གཤེགས་པའི་བརྩོན་འགྲུས་རྣམ་པར་དག་པ་བླ་ན་མེད་པ་ཡོངས་སུ་སྟོན་ཅིང༌། སེམས་ཅན་ཡོངས་སུ་སྨིན་
པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ནས། ལུས་སྣ་ཚོགས་ཁ་དོག་དང༌། དབྱིབས་རྣམ་པ་ཐ་དད་པར་སྤྲུལ་པའི་སྤྲིན་འཐོན་ཏེ། ཐབས་སྣ་ཚོགས་ཀྱིས་སེམས་ཅན་རྣམས་
ཀྱི་དགའ་བ་ཡོངས་སུ་སྐྱེད་པ་དང༌། ཡིད་མི་བདེ་བ་རྣམ་པར་ཟློག་པ་དང༌། འདོད་པའི་དགའ་བ་ཐམས་ཅད་རྣམ་པར་སྨོད་པ་དང༌། ངོ་ཚ་ཤེས་པའི་ཆོས་ཉིད་འཇིག་རྟེན་དུ་སྒྲོག་པ་
དང༌། དབང་པོ་བསྡམས་པ་ལ་སེམས་ཅན་རྣམས་རབ་ཏུ་དགོད་པ་དང༌། ཚངས་པའི་སྤྱོད་པ་བླ་ན་མེད་པ་ཡང་དག་པར་བསྔགས་པ་བྱེད་པ་དང༌། འདོད་པའི་འཇིག་རྟེན་བདུད་ཀྱི་ཡུལ་
འཇིགས་པ་དང་བཅས་པར་ཡོངས་སུ་སྟོན་པ་དང༌། འདོད་པའི་དགའ་བ་དང་བྲལ་བ་རྣམས་ལ་འཇིག་རྟེན་གྱི་འདོད་པ་དང་དགའ་བའི་ཡུལ་ཐམས་ཅད་ཡོངས་སུ་སྟོན་པ་དང༌། ཆོས་
ལ་མོས་ཤིང་དགའ་བ་ལ་སེམས་ཅན་རབ་ཏུ་དགོད་པ་དང༌། མཐར་གྱིས་བསམ་གཏན་དང༌། ཏིང་ངེ་འཛིན་དང༌། སྙོམས་པར་འཇུག་པའི་སྒོ་མངོན་པར་སྒྲུབ་པ་དང༌། སེམས་ཅན་ཐམས་

45-1-341b

ཅད་ཀྱི་ཉོན་མོངས་པ་ཐམས་ཅད་རྣམ་པར་བསལ་བ་ལ་ངེས་པར་རྟོགས་པའི་སེམས་ཡོངས་སུ་བརྗོད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་རྒྱ་མཚོའི་རྣམ་པར་འཕྲུལ་པ་ཐམས་ཅད་ཡོངས་སུ་
སྟོན་པ་དང༌། བྱང་ཆུབ་སེམས་དཔའི་མངོན་པར་ཤེས་པ་དང༌། རྣམ་པར་འཕྲུལ་པ་དང༌། ཁྱུ་མཆོག་གི་མཐུ་ཕྱུང་བ་ཡོངས་སུ་སྟོན་པར་བྱེད་ཅིང༌། སེམས་ཅན་ཐམས་ཅད་ཀྱི་དགའ་བ་ཡོངས་སུ་
བསྐྱེད་པ་དང༌། སྤྲོ་བ་འཕེལ་བར་བྱ་བ་དང༌། ཉམས་བདེ་བ་ཡོངས་སུ་བསྐྱེད་པ་དང༌། ཡིད་མི་བདེ་བ་བཟློག་པ་དང༌། སེམས་སྐྱོན་མེད་པ་ཡོངས་སུ་བསྒྲུབ་པ་དང༌། སེམས་ལས་སུ་རུང་བར་བྱ་
བ་དང༌། བསམ་པ་རྣམ་པར་སྦྱང་བ་དང༌། དབང་པོ་གསལ་བར་བྱ་བ་དང༌། ལུས་ཀྱི་བདེ་བ་ཡོངས་སུ་སྐྱེད་པ་དང༌། ཆོས་ལ་དགའ་བའི་ཤུགས་རྣམ་པར་འཕེལ་བར་བྱ་བ་བྱེད་ཅིང་སེམས་
ཅན་རྣམས་ཡོངས་སུ་སྨིན་པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ནས་སྐྱེ་བ་ཐམས་ཅད་དང་འདྲ་བའི་ལུས་ཀྱི་སྤྲིན་སྣ་ཚོགས་འཐོན་ཏེ། ཞིང་ཐམས་ཅད་ཀྱི་ཁོངས་སུ་ཆུད་པའི་སེམས་
ཅན་ཐམས་ཅད་ཀྱི་ཡིད་བཞིན་དུ་བསྟན་པའི་ཕྱིར། དགེ་བའི་བཤེས་གཉེན་གྱི་གན་དུ་འགྲོ་བས་སྐྱོ་བ་མེད་པ་ཡོངས་སུ་སྟོན་པ་དང༌། སློབ་དཔོན་དང༌། བླ་མ་དང༌། དགེ་བའི་བཤེས་གཉེན་
ལ་རིམ་གྲོ་བྱ་བ་དང༌། བསྙེན་བཀུར་བས་སྐྱོ་བ་མེད་པ་ཡོངས་སུ་སྟོན་པ་དང༌། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་འཁོར་བ་ཡང་དག་པར་བླང་ཞིང་ཡོངས་སུ་བཟུང་

45-1-342a

བས་སྐྱོ་བ་མེད་པའི་བརྩོན་འགྲུས་ཡོངས་སུ་སྟོན་པ་དང༌། སངས་རྒྱས་མཚོ་ཐམས་ཅད་ཁོང་དུ་ཆུད་པར་བྱ་བའི་ཚུལ་ཡང་དག་པར་བརྗོད་པ་དང༌། ཆོས་ཀྱི་
སྒོ་རྒྱ་མཚོ་ཐམས་ཅད་རྣམ་པར་འབྱེད་པ་དང༌། ཆོས་ཐམས་ཅད་ཀྱི་མཚན་ཉིད་དང༌། རང་བཞིན་དང༌། ཚུལ་མངོན་པར་བརྗོད་པ་དང༌། ཆོས་ཐམས་ཅད་ཏིང་ངེ་འཛིན་གྱི་སྒོར་ཡོངས་སུ་སྟོན་
པ་དང༌། སེམས་ཅན་ཐམས་ཅད་ཀྱི་དྲི་བ་དང༌། ཐེ་ཚོམ་རྒྱ་མཚོ་རྣམ་པར་སེལ་བས་ཤེས་རབ་ཀྱི་ཡུལ་ཡོངས་སུ་སྟོན་པ་དང༌། སེམས་ཅན་ཐམས་ཅད་ཀྱི་ལྟ་བའི་རི་ཤིན་ཏུ་འཇོམས་པའི་
ཤེས་རབ་རྡོ་རྗེ་ཡོངས་སུ་སྟོན་པ་དང༌། སེམས་ཀྱི་སྐད་ཅིག་གཅིག་དང་ལྡན་པས་སེམས་ཅན་ཐམས་ཅད་ཀྱི་མ་རིག་པའི་མུན་པ་རྣམ་པར་སེལ་བའི་ཤེས་རབ་ཀྱི་ཉི་མའི་དཀྱིལ་འཁོར་
འཆར་བ་ཡོངས་སུ་སྟོན་པ་བྱེད་ཅིང༌། སེམས་ཅན་ཐམས་ཅད་ཀྱི་དགའ་བ་ཡོངས་སུ་སྐྱེ་བར་བྱ་བས་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ནས་
ཁ་དོག་དང་དབྱིབས་བསམ་གྱིས་མི་ཁྱབ་པའི་ལུས་མང་པོ་འགྲོ་བ་ཐམས་ཅད་དང་མཉམ་པའི་སྤྲུལ་པའི་སྤྲིན་འཐོན་ཏེ། བསམ་པ་དང་མོས་པ་ཇི་ལྟ་བ་བཞིན་དུ་སེམས་ཅན་
ཐམས་ཅད་ལ་མངོན་དུ་གནས་ཤིང་སྒྲ་སྐད་སྣ་ཚོགས་ཀྱིས་ཡོངས་སུ་སྦྱང་བ་བསྟན་པས། འཇིག་རྟེན་པའི་བསོད་ནམས་དང༌། བསོད་ནམས་མ་ཡིན་པ་མངོན་པར་སྟོན་པ་དང༌།

45-1-342b

འཇིག་རྟེན་པའི་བྱ་བ་ཐམས་ཅད་རབ་ཏུ་རྒྱུ་བ་དང༌། ཁམས་གསུམ་པ་འབྱུང་བ་ཐམས་ཅད་ཡོངས་སུ་བསྟན་པ་དང༌། ཁམས་གསུམ་པ་ཐམས་ཅད་ལས་འབྱུང་བའི་ཕྱོགས་ཡང་དག་པར་བརྗོད་
པ་དང༌། ལྟ་བའི་མྱ་ངན་མི་བཟད་པ་ཐམས་ཅད་ལས་འབྱུང་བའི་ཕྱོགས་ཡང་དག་པར་བསྟན་པས། ཐམས་ཅད་མཁྱེན་པ་ཉིད་ཀྱི་ལམ་གྱི་ཁྱད་པར་ཡོངས་སུ་བརྗོད་པ་དང༌། ཉན་ཐོས་དང༌།
རང་སངས་རྒྱས་ཀྱི་སའི་ལམ་ལས་ཡོངས་སུ་བཟླ་བ་ཡང་དག་པར་སྟོན་པ་དང༌། རིམ་གྲོར་བྱས་པ་དང༌། རིམ་གྲོར་མ་བྱས་པ་ལ་བྱམས་སྡང་གིས་གོས་པ་མེད་པ་ཡོངས་སུ་སྟོན་པ་དང༌། འཁོར་
བ་དང༌། མྱ་ངན་ལས་འདས་པའི་སྒོ་ལ་མི་གནས་པ་ཡང་དག་པར་སྟོན་པ་དང༌། དགའ་ལྡན་གྱི་གནས་ལ་སོགས་པ་གཅིག་ནས་གཅིག་ཏུ་རྒྱུ་བ་རྒྱུན་མི་འཆད་པ་ཡོངས་སུ་སྟོན་པ་དང༌།
སྙིང་པོ་བྱང་ཆུབ་ཏུ་སོང་ཞིང་མངོན་པར་རྫོགས་པར་འཚང་རྒྱ་བར་རྒྱུན་མི་འཆད་པ་ཡོངས་སུ་སྟོན་པ་བྱེད་ཅིང༌། ཐམས་ཅད་མཁྱེན་པ་ཉིད་དུ་སེམས་ཅན་ཡོངས་སུ་སྨིན་པ་བྱེད་པ་མཐོང་
ངོ་༑ ༑བ་སྤུའི་སྒོ་ཐམས་ཅད་ཀྱི་བ་སྤུའི་སྒོ་རེ་རེ་ནས་ཀྱང༌། སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་སྙེད་ཀྱི་ལུས་སྤྲུལ་པའི་སྤྲིན་འཐོན་ཏེ། སེམས་ཅན་གྱི་འཇིག་རྟེན་ཐམས་ཅད་
ལ་མངོན་སུམ་དུ་གནས་ཤིང་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང་སྨོན་ལམ་ཡོངས་སུ་བརྗོད་པ་དང༌། ཆོས་ཀྱི་དབྱིངས་ཐམས་ཅད་རྣམ་པར་དག་པའི་མཐར་ཐུག་པའི་

45-1-343a

སྨོན་ལམ་གྱི་ཁྱད་པར་ཡོངས་སུ་བརྗོད་པ་དང༌། སེམས་ཀྱི་སྐད་ཅིག་རེ་རེ་ལ་འཇིག་རྟེན་གྱི་ཁམས་རྒྱ་མཚོ་ཐམས་ཅད་ཡོངས་སུ་དག་པར་བྱ་བ་ཡོངས་སུ་བརྗོད་པ་དང༌། དེ་
བཞིན་གཤེགས་པ་ཐམས་ཅད་ལ་མཆོད་ཅིང་རིམ་གྲོར་བྱ་བ་རྒྱུན་མི་འཆད་པ་ཡོངས་སུ་བརྗོད་པ་དང༌། སེམས་ཀྱི་སྐད་ཅིག་རེ་རེ་ལ་ཆོས་ཀྱི་ཚུལ་རྒྱ་མཚོ་ཐམས་ཅད་ལ་འཇུག་པ་རྒྱུན་
མི་འཆད་པ་ཡོངས་སུ་སྟོན་པ་དང༌། འཇིག་རྟེན་གྱི་ཁམས་རྒྱ་མཚོ་ཐམས་ཅད་དུ་རྡུལ་ཤིན་ཏུ་ཕྲ་བ་སྙེད་ཀྱི་ཆོས་ཀྱི་དབྱིངས་ཀྱི་ཚུལ་རྒྱ་མཚོ་ལ་འཇུག་པ་རྒྱུན་མི་འཆད་པ་ཡོངས་སུ་
སྟོན་པ་དང༌། ཞིང་ཐམས་ཅད་དུ་ཕྱི་མའི་མཐའི་བསྐལ་པའི་མུར་ཐུག་པར་གནས་ཤིང༌། ཐམས་ཅད་མཁྱེན་པ་ཉིད་ཀྱི་ལམ་རྣམ་པར་དག་པར་བྱ་བར་ཡོངས་སུ་བརྗོད་པ་རྒྱུན་མི་
འཆད་པ་ཡང་དག་པར་སྟོན་པ་དང༌། སེམས་ཀྱི་སྐད་ཅིག་རེ་རེ་ལ། དེ་བཞིན་གཤེགས་པའི་སྟོབས་ལ་འཇུག་པ་རྒྱུན་མི་འཆད་པ་ཡང་དག་པར་བརྗོད་པ་དང༌། དུས་གསུམ་གྱི་
ཚུལ་རྒྱ་མཚོ་ཐམས་ཅད་ལ་འཇུག་པ་རྒྱུན་མི་འཆད་པ་ཡོངས་སུ་སྟོན་པ་དང༌། ཞིང་ཐམས་ཅད་དུ་རྫུ་འཕྲུལ་གྱིས་རྣམ་པར་འཕྲུལ་པ་ཡོངས་སུ་བསྟན་པ་རྒྱུན་མི་འཆད་པ་ཡང་
དག་པར་སྟོན་པ་བྱེད་ཅིང༌། བྱང་ཆུབ་སེམས་དཔའི་སྨོན་ལམ་དང་སྤྱོད་པ་ཡོངས་སུ་བསྟན་པས་སེམས་ཅན་ཐམས་ཅད་ཐམས་ཅད་མཁྱེན་པ་ཉིད་ལ་རབ་ཏུ་འགོད་པ་མཐོང་ངོ༌། །

45-1-343b

བ་སྤུའི་སྒོ་ཐམས་ཅད་ཀྱི་བ་སྤུའི་སྒོ་རེ་རེ་ནས་ཀྱིས་འགྲོ་བ་ཐམས་ཅད་ཀྱི་སེམས་དང་མཉམ་པའི་ལུས་ཀྱི་སྤྲུལ་པའི་སྤྲིན་མང་པོ་འཐོན་ཏེ། སེམས་ཅན་ཐམས་ཅད་ལ་མངོན་པར་གནས་
ཤིང་༑ ཐམས་ཅད་མཁྱེན་པ་ཉིད་ཀྱི་ཚོགས་ཀྱི་སྟོབས་མུ་མེད་པ་ཡོངས་སུ་སྟོན་པ་དང༌། ཐམས་ཅད་མཁྱེན་པའི་སེམས་ཀྱི་སྟོབས་མི་ཟད་པ་དང༌། མི་འཇིགས་པ་དང༌། ཆུད་མི་ཟ་བའི་
ཆོས་ཅན་ཡོངས་སུ་སྟོན་པ་དང༌། བྱང་ཆུབ་སེམས་དཔའི་སྤྱོད་པ་ཐམས་ཅད་ཡོངས་སུ་བསྒྲུབ་པའི་སྟོབས་ཕྱིར་མི་ལྡོག་ཅིང་ཕྱིར་མི་ལྡོག་ལ། ཐུག་པ་མེད་པ་དང༌། རྒྱུན་མེད་པ་དང༌།
བླ་ན་མེད་པ་ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་ཀྱི་སྟོབས་འཁོར་བའི་ཉེས་པ་ཐམས་ཅད་ཀྱིས་མི་གོས་པ་ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་
ཀྱི་སྟོབས་བདུད་ཀྱི་དཀྱིལ་འཁོར་ཐམས་ཅད་རྣམ་པར་འཐོར་བ་དང༌། བྱང་ཆུབ་སེམས་དཔའ་རྣམས་ཀྱི་སྟོབས་ཉོན་མོངས་པ་ཐམས་ཅད་ཀྱི་དྲི་མས་ཉེ་བར་ཉོན་མོངས་པ་མེད་པ་
ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་ཀྱི་སྟོབས་ལས་ཀྱི་སྒྲིབ་པ་ཐམས་ཅད་ཀྱི་རི་རྣམ་པར་འཐོར་བ་ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་ཀྱི་
སྙིང་རྗེ་ཆེན་པོའི་སྟོབས་བསྐལ་བ་ཐམས་ཅད་དུ་གནས་ཀྱང་བྱང་ཆུབ་སེམས་དཔའི་སྤྱོད་པས་སྐྱོ་བ་མེད་པ་ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་ཀྱི་སྟོབས་སངས་རྒྱས་

45-1-344a

ཀྱི་ཞིང་ཐམས་ཅད་ཡོངས་སུ་བསྐྱོད་ཅིང་བསྐུལ་བས། སེམས་ཅན་ཐམས་ཅད་རབ་ཏུ་དགའ་བར་བྱེད་པ་ཡོངས་སུ་སྟོན་པ་དང༌། བྱང་ཆུབ་སེམས་དཔའ་རྣམས་ཀྱི་
སྟོབས་བདུད་དང༌། ཕས་ཀྱི་རྒོལ་བའི་ཚོགས་ཐམས་ཅད་རབ་ཏུ་འཇོམས་པ་ཡོངས་སུ་སྟོན་པ་དང༌། ཆོས་ཀྱི་འཁོར་ལོ་བསྐོར་བའི་ཡེ་ཤེས་ཀྱི་སྟོབས་ཆེན་པོ་འཇིག་རྟེན་དུ་རབ་ཏུ་བརྗོད་
པ་བྱེད་ཅིང༌། སེམས་ཅན་ཐམས་ཅད་ཐམས་ཅད་མཁྱེན་པ་ཉིད་དུ་ཡོངས་སུ་སྨིན་པར་བྱེད་པ་མཐོང་ངོ༌། །བ་སྤུའི་སྒོ་ཐམས་ཅད་ཀྱི་བ་སྤུའི་སྒོ་རེ་རེ་ནས་ཀྱང་ལུས་ཀྱི་སྤྲུལ་པ་རྒྱ་མཚོ་
ཁ་དོག་མཐའ་ཡས་པ། འགྲོ་བ་ཐམས་ཅད་ཀྱི་སེམས་དང་མཉམ་པའི་སྤྲིན། ཕྱོགས་བཅུ་མཐའ་ཡས་པའི་སེམས་ཅན་གྱི་ཁམས་སུ་རྒྱས་པར་འགེངས་པ་འཐོན་ཏེ། སེམས་
ཅན་རྣམས་ཀྱི་བསམ་པ་དང༌། མོས་པ་ཇི་ལྟ་བ་བཞིན་དུ་བྱང་ཆུབ་སེམས་དཔའི་སྤྱོད་པ་དང༌། ཡེ་ཤེས་ཀྱི་རྣམ་པར་གནོན་པ་ཡོངས་སུ་སྟོན་པ་དང༌། སེམས་ཅན་གྱི་ཁམས་
རྒྱ་མཚོ་ཐམས་ཅད་ལ་འཇུག་པའི་ཡེ་ཤེས་ཡོངས་སུ་སྟོན་པ་དང༌། སེམས་ཅན་ཐམས་ཅད་ཀྱི་སེམས་རྒྱ་མཚོ་ལ་འཇུག་པའི་ཡེ་ཤེས་ཡོངས་སུ་སྟོན་པ་དང༌། སེམས་ཅན་
ཐམས་ཅད་ཀྱི་དབང་པོ་རྒྱ་མཚོ་ཡོངས་སུ་ཤེས་པའི་ཡེ་ཤེས་ཡོངས་སུ་སྟོན་པ་དང༌། སེམས་ཅན་ཐམས་ཅད་ཀྱི་སྤྱོད་པ་རྒྱ་མཚོ་ལ་འཇུག་པའི་ཡེ་ཤེས་ཡོངས་སུ་སྟོན་པ་

45-1-344b

དང་༑ སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བའི་དུས་ལས་མི་འདའ་བའི་ཡེ་ཤེས་ཡོངས་སུ་སྟོན་པ་དང༌། ཆོས་ཀྱི་དབྱིངས་ཐམས་ཅད་དུ་གྲགས་པར་སྒྲོག་པའི་ཡེ་
ཤེས་ཡོངས་སུ་སྟོན་པ་དང༌། སེམས་ཀྱི་སྐད་ཅིག་རེ་རེ་ལ་ཆོས་ཀྱི་དབྱིངས་ཐམས་ཅད་དུ་ཡེ་ཤེས་ཀྱི་ཚུལ་རྒྱ་མཚོས་རྒྱས་པར་འགེངས་པའི་ཡེ་ཤེས་ཡོངས་སུ་སྟོན་པ་དང༌། འཇིག་རྟེན་གྱི་ཁམས་
རྒྱ་མཚོ་ཐམས་ཅད་འདུ་བ་དང༌། འཇིག་པའི་ཡེ་ཤེས་ཡོངས་སུ་སྟོན་པ་དང༌། འཇིག་རྟེན་གྱི་ཁམས་ཐམས་ཅད་ཀྱི་གཞི་དང༌། དབྱིབས་དང༌། རྒྱན་རྣམ་པར་དགོད་པའི་ཡེ་ཤེས་ཡོངས་སུ་སྟོན་
པ་དང༌། དེ་བཞིན་གཤེགས་པ་ཐམས་ཅད་ཀྱི་མཆོད་པ་རྣམ་པར་སྤྲུལ་ཏེ། སྤྱན་སྔར་ཕྱིན་ནས་མཆོད་ཅིང་རིམ་གྲོ་བྱེད་པ་དང༌། ཆོས་ཀྱི་འཁོར་ལོའི་སྤྲིན་ཡང་དག་པར་འཛིན་པའི་ཡེ་ཤེས་
ཡོངས་སུ་སྟོན་པ་བྱེད་ཅིང༌། དེ་ལྟར་ཡེ་ཤེས་ཀྱི་ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་སྟོན་པས་སེམས་ཅན་རྣམས་ཀྱི་དགའ་བ་སྐྱེད་པ་དང༌། སེམས་རབ་ཏུ་དང་བར་བྱེད་པ་དང༌། རབ་ཏུ་དགའ་བ་
སྐྱེད་པ་དང༌། མོས་པ་འཕེལ་བར་བྱེད་པ་དང༌། ཡིད་མི་བདེ་བ་རྣམ་པར་ཟློག་པ་དང༌། སེམས་རྣམ་པར་སྦྱོང་བ་དང༌། སེམས་སྐྱོན་མེད་པ་སྐྱེ་བར་བྱེད་པ་དང༌། དབང་པོ་གསལ་བར་བྱེད་པ་དང༌།
མོས་པའི་སྟོབས་ཡོངས་སུ་སྐྱེད་པ་དང༌། ཐམས་ཅད་མཁྱེན་པ་ཉིད་ལས་ཕྱིར་མི་ལྡོག་པར་བྱེད་པ་མཐོང་ངོ༌། །ཕ་རོལ་ཏུ་ཕྱིན་པའི་སྤྱོད་པ་ཡོངས་སུ་བསྟན་པས་འཇིག་རྟེན་དུ་ཇི་ལྟར་སེམས་

45-1-345a

ཅན་ཡོངས་སུ་སྨིན་པར་གྱུར་པ་མཐོང་བ་དེ་བཞིན་དུ། བྱང་ཆུབ་སེམས་དཔའི་ཆོས་ཐམས་ཅད་རབ་ཏུ་སྒྲོག་པའི་ཚུལ་གྱིས་མཚན་མོའི་ལྷ་མོ་རབ་ཏུ་དགའ་བའི་
མིག་འགྲོ་བར་རྣམ་པར་སྣང་བའི་ཐོག་མ་སེམས་བསྐྱེད་པའི་ཚོགས་དང༌། དགེ་བའི་བཤེས་གཉེན་བསྙེན་བཀུར་བའི་ཐབས་དང༌། དེ་བཞིན་གཤེགས་པའི་ཞབས་ཀྱི་དྲུང་དུ་ཕྱིན་
ཅིང་མཆོད་པ་དང་རིམ་གྲོ་བྱས་པའི་ཚུལ་དང༌། དགེ་བའི་ཆོས་སྤྱད་པའི་ཐབས་ཇི་སྙེད་པ་དང༌། སྦྱིན་པའི་ཕ་རོལ་ཏུ་ཕྱིན་པའི་སྤྱོད་པས་གཏང་བར་དཀའ་བ་ཡོངས་སུ་བཏང་བ་དང༌།
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་སྦྱངས་པའི་ཐབས་དང༌། རྒྱལ་སྲིད་ཀྱི་དབང་ཕྱུག་ཆེན་པོ་དང༌། འཁོར་མང་པོ་དང་ལོངས་སྤྱོད་ཀྱི་དབང་ཆེན་པོ་ཡོངས་སུ་བཏང་སྟེ། མངོན་
པར་བྱུང་བའི་ཐབས་ཇི་སྙེད་པ་དང༌། འཇིག་རྟེན་གྱི་དཀའ་བའི་སྤྱོད་པ་བརྟུལ་ཞུགས་དང༌། དཀའ་ཐུབ་ཆེན་པོའི་དཀྱིལ་འཁོར་ལ་བཟོད་པ་མངོན་པར་བསྒྲུབས་པ་ཇི་སྙེད་ཅིག་ཡོད་པ་དང༌།
བྱང་ཆུབ་སེམས་དཔའི་བརྟུལ་ཞུགས་ཡང་དག་པར་བླངས་པའི་སྦྱོར་བ་ལ་མི་གཡོ་བར་བྱ་བ་ཇི་སྙེད་ཅིག་ཡོད་པ་དང༌། བྱང་ཆུབ་སེམས་དཔའི་ཡི་དམ་བརྟན་པའི་ཆོས་རྒྱ་མཚོ་
སེམས་ཅན་གྱི་ཁམས་ཐམས་ཅད་ཀྱི་ཉེས་བྱས་དང༌། ངན་དུ་སྨྲ་བ་དང༌། ཉེས་པར་སྤྱོད་པ་ཐམས་ཅད་བག་ལ་ཞ་བར་བྱེད་པའི་སྦྱོར་བ་དང༌། ལུས་དང་སེམས་ཀྱི་གནོད་པ་ཉམས་སུ་

45-1-345b

བཟོད་པར་བྱེད་པའི་སྦྱོར་བ་ཇི་སྙེད་ཅིག་ཡོད་པ་དང༌། ཆོས་ཐམས་ཅད་འཇིག་པ་མེད་པའི་ཆོས་ཉིད་ལ་བཟོད་པ་དང༌། ཆོས་ཐམས་ཅད་ལ་ཡིད་ཆེས་པའི་བཟོད་པ་དང༌། ཆོས་ཐམས་ཅད་ཀྱི་རང་བཞིན་ངེས་
པར་རྟོགས་པའི་བཟོད་པ་ཇི་སྙེད་ཅིག་ཡོད་པ་དང༌། ཐམས་ཅད་མཁྱེན་པ་ཉིད་དུ་རྩོམ་ཞིང་སྦྱོར་བའི་བརྩོན་འགྲུས་ཇི་སྙེད་ཅིག་ཡོད་པ་དང༌། སངས་རྒྱས་ཀྱི་ཆོས་ཐམས་ཅད་ཡོངས་སུ་སྒྲུབ་པའི་བརྩོན་
འགྲུས་ཇི་སྙེད་ཅིག་ཡོད་པ་དང༌། བརྩོན་འགྲུས་ཀྱི་ཕ་རོལ་ཏུ་ཕྱིན་པའི་སྤྱོད་པ་ཇི་སྙེད་པ་ཐམས་ཅད་དང༌། བསམ་གཏན་གྱི་ཕ་རོལ་ཏུ་ཕྱིན་པའི་ཚོགས་དང༌། བསམ་གཏན་གྱི་ཕ་རོལ་ཏུ་ཕྱིན་པ་
ལ་བརྩོན་པར་བྱ་བ་དང༌། བསམ་གཏན་གྱི་ཕ་རོལ་ཏུ་ཕྱིན་པ་བསྒྲུབ་པ་རྣམ་པར་དག་པའི་སྤྱོད་པ་ཇི་སྙེད་ཅིག་ཡོད་པ་དང༌། བྱང་ཆུབ་སེམས་དཔའི་ཏིང་ངེ་འཛིན་རབ་ཏུ་ཐོབ་པས་རྣམ་པར་
འཕྲུལ་པ་ཇི་སྙེད་ཅིག་ཡོད་པ་དང༌། ཏིང་ངེ་འཛིན་གྱི་སྒོ་རྒྱ་མཚོ་ལ་འཇུག་པ་ཇི་སྙེད་ཅིག་ཡོད་པ་དང༌། བསམ་གཏན་གྱི་ཕ་རོལ་ཏུ་ཕྱིན་པའི་སྤྱོད་པ་ཇི་སྙེད་པ་ཐམས་ཅད་དང༌། ཤེས་རབ་ཀྱི་ཕ་
རོལ་ཏུ་ཕྱིན་པའི་ཚོགས་ཇི་སྙེད་ཅིག་ཡོད་པ་དང༌། བྱང་ཆུབ་སེམས་དཔའི་ཤེས་རབ་ཆེན་པོའི་ཉི་མའི་དཀྱིལ་འཁོར་རྣམ་པར་སྤྱད་པའི་ཚུལ་ཇི་སྙེད་ཅིག་ཡོད་པ་དང༌། ཤེས་རབ་ཆེན་པོའི་
སྤྲིན་ཡོངས་སུ་འདུ་བའི་ཚུལ་ཇི་སྙེད་ཅིག་ཡོད་པ་དང༌། ཤེས་རབ་ཀྱི་གཏེར་ཆེན་པོའི་ཚོགས་ཇི་སྙེད་ཅིག་ཡོད་པ་དང༌། ཤེས་རབ་ཀྱི་རྒྱ་མཚོ་ཆེན་པོ་ལ་རྣམ་པར་དཔྱད་པའི་ཚུལ་དང༌།

45-1-346a

སྦྱོར་བ་ཇི་སྙེད་པ་ཐམས་ཅད་དང༌། ཐབས་ཆེན་པོ་ལ་མཁས་པའི་ཚུལ་གྱི་སྦྱོར་བ་ཇི་སྙེད་ཅིག་ཡོད་པ་དང༌། ཐབས་ཆེན་པོ་ལ་མཁས་པ་ཡོངས་སུ་དག་པར་བྱ་བ་
དང་ལྡན་པའི་སྔོན་གྱི་སྦྱོར་བ་ཇི་སྙེད་པ་ཐམས་ཅད་དང༌། བྱང་ཆུབ་སེམས་དཔའི་སྨོན་ལམ་གྱི་ཕ་རོལ་ཏུ་ཕྱིན་པའི་ལུས་ཇི་སྙེད་ཅིག་ཡོད་པ་དང༌། སྨོན་ལམ་ཆེན་པོའི་ཕ་རོལ་ཕྱིན་པ་
ཡོངས་སུ་གྲུབ་པ་ཇི་སྙེད་ཅིག་ཡོད་པ་དང༌། སྨོན་ལམ་ཆེན་པོའི་ཕ་རོལ་ཏུ་ཕྱིན་པའི་སྤྱོད་པ་ཇི་སྙེད་ཅིག་ཡོད་པ་དང༌། སྨོན་ལམ་ཆེན་པོའི་ཕ་རོལ་ཏུ་ཕྱིན་པ་དང་ལྡན་པའི་སྔོན་གྱི་སྦྱོར་
བ་ཇི་སྙེད་པ་ཐམས་ཅད་དང༌། སྟོབས་ཀྱི་ཕ་རོལ་ཏུ་ཕྱིན་པ་ཐོབ་པར་བྱ་བའི་ཚོགས་ཆེན་པོ་ཇི་སྙེད་ཅིག་ཡོད་པ་དང༌། སྟོབས་ཀྱི་ཕ་རོལ་ཏུ་ཕྱིན་པའི་རྐྱེན་དུ་གྱུར་པ་ཇི་སྙེད་ཅིག་ཡོད་པ་
དང་༑ སྟོབས་ཀྱི་ཕ་རོལ་ཏུ་ཕྱིན་པའི་ཚུལ་རྒྱ་མཚོ་ཆེན་པོ་ཇི་སྙེད་ཅིག་ཡོད་པ་དང༌། སྟོབས་ཀྱི་ཕ་རོལ་ཏུ་ཕྱིན་པ་ཤིན་ཏུ་བསྟན་པ་ཇི་སྙེད་ཅིག་ཡོད་པ་དང༌། སྟོབས་ཀྱི་ཕ་རོལ་ཏུ་ཕྱིན་
པ་དང་ལྡན་པའི་སྔོན་གྱི་སྦྱོར་བ་ཇི་སྙེད་པ་ཐམས་ཅད་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་སྦྱོར་བ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་རྣམ་པར་དག་པའི་ཚུལ་
ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་ཕྱོགས་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་རྗེས་སུ་འབྲང་བར་བྱ་བ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་

45-1-346b

ཕ་རོལ་ཏུ་ཕྱིན་པ་འབྱམས་ཀླས་པ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་ཚུལ་ལ་ཡང་དག་པར་གཞོལ་བར་བྱ་བ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་ཚུལ་
རྣམ་པར་དམིགས་པར་བྱ་བ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་འབྱམས་ཀླས་པའི་རྗེས་སུ་འབྲང་བར་བྱ་བ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པས་རྒྱས་
པར་འགེངས་པ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་རྒྱ་ཆེན་པོ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་ལྷུན་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་
ཏུ་ཕྱིན་པ་ཡོངས་སུ་གྲུབ་པར་བྱ་བ་དང་ལྡན་པའི་སྔོན་གྱི་སྦྱོར་བ་ཇི་སྙེད་པ་ཐམས་ཅད་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པའི་སྤྱོད་པའི་རྣམ་པར་རབ་ཏུ་ཕྱེ་བ་ལ་འཇུག་པ་འབྱུང་བར་ཡོངས་
སུ་བསྒྲུབ་པ་ཇི་སྙེད་ཅིག་ཡོད་པ་དང༌། ཡེ་ཤེས་ཀྱི་ཕ་རོལ་ཏུ་ཕྱིན་པ་ལ་ཡང་དག་པར་གཞོལ་བར་བྱ་བའི་ཚུལ་དང་ལྡན་པའི་ཆོས་རྣམས་དང༌། ཆོས་ཡོངས་སུ་བསྡུ་བ་དང༌། ཆོས་ཀྱི་ཡེ་
ཤེས་ཀྱི་རྗེས་སུ་འབྲང་བ་དང༌། ལས་ཀྱི་ཡེ་ཤེས་ཀྱི་རྗེས་སུ་འབྲང་བ་དང༌། ཞིང་གི་ཡེ་ཤེས་ཀྱི་རྗེས་སུ་འབྲང་བ་དང༌། བསྐལ་པའི་ཡེ་ཤེས་ཀྱི་རྗེས་སུ་འབྲང་བ་དང༌། དུས་ཀྱི་ཡེ་ཤེས་ཀྱི་རྗེས་
སུ་འབྲང་བ་དང༌། སངས་རྒྱས་འབྱུང་བའི་ཡེ་ཤེས་ཀྱི་རྗེས་སུ་འབྲང་བ་དང༌། སངས་རྒྱས་ཀྱི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་

45-1-347a

སེམས་དཔའི་སེམས་ཡོངས་སུ་འབྱུང་བའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་རྣམ་པར་དགོད་པའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་
སེམས་དཔའི་འབྱུང་བའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་རབ་ཏུ་འཇུག་པའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་སྨོན་ལམ་གྱི་ཡེ་ཤེས་ཀྱི་རྗེས་སུ་འབྲང་
བ་དང༌། བྱང་ཆུབ་སེམས་དཔའི་ཆོས་ཀྱི་འཁོར་ལོའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཆོས་རྣམ་པར་འབྱེད་པའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་
དཔའི་ཆོས་རྒྱ་མཚོའི་ཚུལ་གྱི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཆོས་གངས་ཆེན་མཚོའི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཆོས་ཀྱི་རྒྱུད་ཀྱི་
ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཆོས་ཀྱི་གཏེར་གྱི་ཡེ་ཤེས་ཀྱི་རྗེས་སུ་འབྲང་བ་དང༌། བྱང་ཆུབ་སེམས་དཔའི་ཆོས་ཀྱི་ལུགས་ཀྱི་ཡེ་ཤེས་ཀྱི་རྗེས་སུ་འབྲང་བ་ཇི་
སྙེད་ཅིག་ཡོད་པ་དང༌། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་ཡེ་ཤེས་ཀྱི་ཕ་རོལ་ཏུ་ཕྱིན་པ་དང་ལྡན་པའི་བྱང་ཆུབ་སེམས་དཔའི་སྤྱོད་པ་མཐའ་དང་དབུས་མེད་
པའི་དམིགས་པ་ཅན་དེ་དག་ཐམས་ཅད་དེའི་བ་སྤུའི་སྒོ་ཐམས་ཅད་ཀྱི་བ་སྤུའི་སྒོ་རེ་རེ་ནས་མངོན་པར་འཐོན་ཏེ། སེམས་ཅན་གྱི་ལུས་ཀྱི་སྤྲིན་ཁ་དོག་སྣ་ཚོགས་ཅན་དུ་མངོན་པར་མཆེད་ཅིང་

45-1-347b

སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །འདི་ལྟ་སྟེ། འོག་མིན་དང༌། ཤིན་ཏུ་མཐོང་བ་དང༌། གྱ་ནོམ་སྣང་བ་དང༌། མ་དྲོས་པ་དང༌། མི་ཆེ་བའི་གཙང་མའི་གནས་ཀྱི་ལྷ་ལྟ་བུའི་ལུས་ཀྱི་
སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །དེ་བཞིན་དུ་འབྲས་བུ་ཆེ་བ་དང༌། བསོད་ནམས་འཕེལ་བ་དང༌། སྤྲིན་དང་བྲལ་བའི་ལྷ་ལྟ་བུའི་ལུས་ཀྱི་སྤྲིན་དུ་མངོན་
པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །དགེ་རྒྱས་དང༌། ཚད་མེད་དགེ་བ་དང༌། དགེ་བ་ཆུང་བའི་ལྷ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་
སུ་སྨིན་པར་བྱེད་པ་མཐོང་ངོ༌། །ཀུན་སྣང་དང་བ་དང༌། ཚད་མེད་སྣང་བ་དང༌། སྣང་བ་ཆུང་ངུའི་ལྷ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །
ཚངས་ཆེན་དང༌། ཚངས་ལྷ་ཉེ་ཕན་དང༌། ཚངས་པ་ཀུན་རིས་ཀྱི་ལྷ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང༌། སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །དབང་སྒྱུར་གྱི་ལྷའི་
རྒྱལ་པོ། ལྷ་མོའི་ཚོགས་དང༌། ལྷའི་བུ་དང་བཅས་པ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ལྷའི་རྒྱལ་པོ་རབ་འཕྲུལ་དགའ། ལྷ་
མོའི་ཚོགས་དང༌། ལྷའི་བུ་དང་བཅས་པ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །རབ་དགའ་ལྡན་གྱི་ལྷའི་རྒྱལ་པོ། ལྷ་མོའི་ཚོགས་དང༌།

45-1-348a

ལྷའི་བུ་དང་བཅས་པ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །རབ་མཚེ་མའི་ལྷའི་རྒྱལ་པོ། ལྷ་མོའི་ཚོགས་དང༌།
ལྷའི་བུ་དང་བཅས་པ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ལྷའི་རྒྱལ་པོ་བརྒྱ་བྱིན། ལྷ་མོའི་ཚོགས་དང༌། ལྷའི་བུ་དང་བཅས་པ་ལྟ་
བུའི་ལུས་ཀྱི་སྤྲིན་དུ་མངོན་པར་འཐོན་ཅིང༌། སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །དྲི་ཟའི་རྒྱལ་པོ་གནས་སྲུང་པོ་དང༌། དྲི་ཟའི་བུ་དང༌། དྲི་ཟའི་བུ་མོ་ལྟ་བུའི་ལུས་ཀྱི་སྤྲིན་དུ་
མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །གྲུལ་བུམ་གྱི་རྒྱལ་པོ་འཕགས་སྐྱེས་པོ་དང༌། གྲུལ་བུམ་གྱི་བུ་དང༌། གྲུལ་བུམ་གྱི་བུ་མོ་ལྟ་བུའི་ལུས་ཀྱི་སྤྲིན་དུ་
མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ཀླུའི་རྒྱལ་པོ་མིག་མི་བཟང་དང༌། ཀླུའི་བུ་དང༌། ཀླུའི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་
ཡོངས་སུ་སྨིན་པར་བྱེད་པ་མཐོང་ངོ༌། །གནོད་སྦྱིན་གྱི་རྒྱལ་པོ་ཆེན་པོ་ངལ་བསོ་པོ་དང༌། གནོད་སྦྱིན་གྱི་བུ་དང༌། གནོད་སྦྱིན་གྱི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་
སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །མིའམ་ཅིའི་རྒྱལ་པོ་སྡོང་པོ་དང༌། མི་འམ་ཅིའི་བུ་དང༌། མིའམ་ཅིའི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་

45-1-348b

ཡོངས་སུ་སྨིན་པར་བྱེད་པ་མཐོང་ངོ༌། །ལྟོ་འཕྱེ་ཆེན་པོའི་དབང་པོ་བློ་གྲོས་བཟང་པོ་དང༌། ལྟོ་འཕྱེ་ཆེན་པོའི་བུ་དང༌། ལྟོ་འཕྱེ་ཆེན་པོའི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་
ཡོངས་སུ་སྨིན་པར་བྱེད་པ་མཐོང་ངོ༌། །ནམ་མཁའ་ལྡིང་གི་དབང་པོ་ཤུགས་དྲག་སྟོབས་ཆེན་དང༌། ནམ་མཁའ་ལྡིང་གི་བུ་དང༌། ནམ་མཁའ་ལྡིང་གི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་
འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ལྷ་མ་ཡིན་གྱི་དབང་པོ་སྒྲ་གཅན་དང༌། ལྷ་མ་ཡིན་གྱི་བུ་དང༌། ལྷ་མ་ཡིན་གྱི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་
སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ཆོས་ཀྱི་རྒྱལ་པོ་གཤིན་རྗེ་དང༌། གཤིན་རྗེའི་བུ་དང༌། གཤིན་རྗེའི་བུ་མོ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་
སྨིན་པར་བྱེད་པ་མཐོང་ངོ༌། །མིའི་དབང་པོ་དང༌། སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་ཐམས་ཅད་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌།།
དེ་བཞིན་དུ་འགྲོ་བའི་རྒྱུད་ཐམས་ཅད་དུ་གཏོགས་པའི་སེམས་ཅན་ཐམས་ཅད་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །ཉན་ཐོས་དང༌།
རང་སངས་རྒྱས་དང༌། དྲང་སྲོང་ཐམས་ཅད་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །རླུང་དང༌། ཆུ་དང༌། མེའི་ཕུང་པོའི་ལྷ་ལྟ་བུའི་

45-1-349a

ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །རྒྱ་མཚོ་དང༌། ཆུ་ཀླུང་དང༌། རི་དང༌། ནགས་ཚལ་དང༌། ལོ་ཏོག་དང༌། སྨན་དང༌།
ཤིང་དང༌། སའི་ལྷ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་པར་བྱེད་པ་མཐོང་ངོ༌། །བཟའ་ཤིང་གི་ར་བ་དང༌། གྲོང་ཁྱེར་དང༌། སྙིང་པོ་བྱང་ཆུབ་དང༌། ཉིན་
བར་དང༌། མཚན་མོ་དང༌། ནམ་མཁའ་དང༌། ཕྱོགས་དང༌། རྐང་གིས་འགྲོ་དང༌། ལུས་ཀྱི་རིས་སུ་གཏོགས་པའི་ལྷ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་སེམས་ཅན་ཡོངས་སུ་སྨིན་
པར་བྱེད་པ་མཐོང་བ་ནས། དེ་བཞིན་དུ་ལག་ན་རྡོ་རྗེ་ལྟ་བུའི་ལུས་ཀྱི་སྤྲིན་དུ་མངོན་པར་འཐོན་ཅིང་ཕྱོགས་བཅུ་རྒྱས་པར་བཀང་སྟེ། ཆོས་ཀྱི་དབྱིངས་ཀྱི་ཚུལ་འབྱམས་ཀླས་པ་ཐམས་
ཅད་དུ་སེམས་ཅན་ཐམས་ཅད་ལ་མངོན་པར་གནས་ཤིང་སེམས་ཅན་ཡོངས་སུ་སྨིན་པར་བྱེད་པའི་བར་དུ་མཐོང་སྟེ། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་
བའི་སེམས་ཐོག་མ་བསྐྱེད་པའི་ཚོགས་ལ་སོགས་པ། སྔོན་གྱི་ཚེ་རབས་ལ་ཡོངས་སུ་བསྒྲུབས་པའི་དགེ་བའི་སེམས་གཅིག་ནས་གཅིག་ཏུ་བརྒྱུད་དེ་རྒྱུན་མ་ཆད་པའི་ཚུལ་ཇི་སྙེད་པ་དང༌།
བྱང་ཆུབ་ཏུ་སེམས་བསྐྱེད་པའི་བསྔགས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཤི་འཕོ་དང༌། སྐྱེ་བ་ཡོངས་སུ་བཟུང་བ་གཅིག་ནས་གཅིག་ཏུ་བརྒྱུད་ཅིང་འདབ་

45-1-349b

ཆགས་པ་དང༌། ལུས་ཡོངས་སུ་བཟུང་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། མིང་གི་འཁོར་ལོ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། དགེ་བའི་བཤེས་གཉེན་
གྱི་གན་དུ་འགྲོ་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། སངས་རྒྱས་བྱུང་སྟེ་བསྙེན་བཀུར་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཆོས་ཀྱི་ཚིག་
དང་༑ ཡི་གེ་བླངས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་ཆུབ་སེམས་དཔའི་ལམ་གྱི་ནན་ཏན་གྱི་སེམས་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་
དང་༑ ཏིང་ངེ་འཛིན་རབ་ཏུ་ཐོབ་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཏིང་འཛིན་ཐོབ་པས་སངས་རྒྱས་མཐོང་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཞིང་
མཐོང་བའི་མིག་གིས་རྒྱས་པར་བཀང་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བསྐལ་པ་གཅིག་ནས་གཅིག་ཏུ་བརྒྱུད་པའི་ཡེ་ཤེས་ཀྱི་འཁོར་ལོ་འདབ་ཆགས་པ་དང༌།
ཆོས་ཀྱི་དབྱིངས་ཁོང་དུ་ཆུད་པའི་ཡེ་ཤེས་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། སེམས་ཅན་གྱི་ཁམས་ལ་རྣམ་པར་ལྟ་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་
པ་དང༌། ཆོས་ཀྱི་དབྱིངས་ཀྱི་ཚུལ་རྒྱ་མཚོར་གཏོགས་པའི་སེམས་ཅན་ཕ་རོལ་གྱི་ཤི་འཕོ་དང་སྐྱེ་བ་ཤེས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ལྷའི་རྣ་བ་

45-1-350a

ཡོངས་སུ་དག་པ་རྟོགས་པར་བྱེད་པའི་ཤེས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། སེམས་ཅན་གྱི་ཁམས་ཐམས་ཅད་ཀྱི་སེམས་ལ་རྣམ་
པར་ལྟ་ཞིང་དབྱིངས་ལ་འཇུགས་པའི་སྒོ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཐོག་མ་ལྷའི་མིག་ལ་ཞུགས་པའི་སྒོ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་
དང༌། ཐོག་མ་ལྷའི་རྣ་བ་རྣམ་པར་དམིགས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཐོག་མ་སེམས་ཅན་ཕ་རོལ་གྱི་སེམས་ཤེས་པ་གཅིག་ནས་གཅིག་ཏུ་བརྒྱུད་ཅིང་
འདབ་ཆགས་པ་དང༌། ཐོག་མ་བདག་དང་སེམས་ཅན་ཕ་རོལ་གྱི་སྔོན་གྱི་གནས་རྗེས་སུ་དྲན་པ་ཤེས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། ཐོག་མ་དངོས་པོ་མེད་
པ་ལ་རབ་ཏུ་གནས་ཏེ། མངོན་པར་འདུ་བྱ་བ་མེད་པའི་རྫུ་འཕྲུལ་ཐོབ་པའི་རྐྱེན་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། རྫུ་འཕྲུལ་ཆེན་པོའི་རྣམ་པར་གནོན་པས་ཕྱོགས་
རྒྱས་པར་འགེངས་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་ཆུབ་སེམས་དཔའི་རྣམ་པར་ཐར་པ་ཐོབ་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌།
བྱང་ཆུབ་སེམས་དཔའི་རྣམ་པར་ཐར་པ་རྒྱ་མཚོ་ཚུལ་བསམ་གྱིས་མི་ཁྱབ་པ་ལ་འཇུག་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་ཆུབ་སེམས་དཔའི་ཏིང་ངེ་འཛིན་

45-1-350b

གྱི་རྣམ་པར་འཕྲུལ་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་ཆུབ་སེམས་དཔའི་རྣམ་པར་གནོན་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་
ཆུབ་སེམས་དཔའི་ཡོངས་སུ་གནོན་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་དང༌། བྱང་ཆུབ་སེམས་དཔའི་མིང་དུ་བྱ་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་
དང༌། བྱང་ཆུབ་སེམས་དཔའི་ལམ་ལ་འཇུག་པ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་ནས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་བྱང་
ཆུབ་སེམས་དཔའི་ཡེ་ཤེས་ཤིན་ཏུ་ཕྲ་བ་གཅིག་ནས་གཅིག་ཏུ་བརྒྱུད་ཅིང་འདབ་ཆགས་པ་ཇི་སྙེད་པ་དེ་དག་ཐམས་ཅད་དེའི་བ་སྤུའི་སྒོ་ཐམས་ཅད་ནས་སྤྲུལ་པའི་ལུས་ཀྱི་སྤྲིན་དུ་
མངོན་པར་འཐོན་ཏེ། སེམས་ཅན་རྣམས་ལ་ཆོས་འཆད་པ་དང༌། ཡང་དག་པར་སྟོན་པ་དང༌། གསལ་བར་བྱེད་པ་དང༌། ཡོངས་སུ་སྟོན་པ་དང༌། རྗེས་སུ་བརྗོད་པ་དང༌། རབ་ཏུ་འབྱེད་
པ་དང༌། ཤིན་ཏུ་རྒྱ་ཆེར་བྱེད་པ་དང༌། འགྲང་བ་དང༌། ངེས་པར་སྟོན་པ་དང༌། རྣམ་པར་རིག་པར་བྱེད་པ་དང༌། ཉེ་བར་བསྒྲུབ་པ་མཐོང་སྟེ། ལ་ལ་ལ་ནི་རླུང་གི་དཀྱིལ་འཁོར་ཤིན་ཏུ་
འཁྲུགས་པའི་སྒྲ་སྐད་ཀྱིས་ཆོས་སྟོན་པ་མཐོང་ངོ༌། །ལ་ལ་ལ་ནི་ཆུའི་ཕུང་པོ་རབ་ཏུ་རློབ་པའི་སྒྲ་སྐད་ཀྱིས། ལ་ལ་ལ་ནི་མེའི་མེ་ལྕེ་ཤིན་ཏུ་རློབ་པའི་སྒྲ་སྐད་ཀྱིས། ལ་ལ་ལ་ནི་རྒྱ་

45-1-351a

མཚོའི་འབྲུག་གི་སྒྲ་སྐད་ཀྱིས། ལ་ལ་ལ་ནི་ས་ཡོངས་སུ་གཡོས་པའི་སྒྲ་སྐད་ཀྱིས། ལ་ལ་ལ་ནི་རི་ཆེན་པོ་ཕན་ཚུན་ཐུག་ཅིང་འཐབ་པའི་སྒྲ་སྐད་ཀྱིས།
ལ་ལ་ལ་ནི་ལྷའི་གྲོང་ཁྱེར་གཡོས་པའི་ང་རོ་སྙན་པའི་སྒྲ་སྐད་ཀྱིས། ལ་ལ་ལ་ནི་ལྷའི་གཞལ་མེད་ཁང་ཐུག་ཅིང་འཁྲོལ་བའི་སྒྲ་སྐད་ཀྱིས་ཆོས་སྟོན་པ་མཐོང་ངོ༌། །ལ་ལ་ལ་ནི་ལྷའི་
དབང་པོའི་སྐད་ཀྱིས། ལ་ལ་ལ་ནི་ཀླུའི་དབང་པོའི་སྐད་ཀྱིས། ལ་ལ་ལ་ནི་གནོད་སྦྱིན་གྱི་དབང་པོའི་སྐད་ཀྱིས། ལ་ལ་ལ་ནི་དྲི་ཟའི་དབང་པོའི་སྐད་ཀྱིས། ལ་ལ་ལ་ནི་ལྷ་མ་ཡིན་གྱི་
དབང་པོའི་སྐད་ཀྱིས། ལ་ལ་ལ་ནི་ནམ་མཁའ་ལྡིང་གི་དབང་པོའི་སྐད་ཀྱིས། ལ་ལ་ལ་ནི་མིའམ་ཅིའི་དབང་པོའི་སྐད་ཀྱིས། ལ་ལ་ལ་ནི་ལྟོ་འཕྱེ་ཆེན་པོའི་དབང་པོའི་སྐད་ཀྱིས། ལ་ལ་
ལ་ནི་མིའི་དབང་པོའི་སྐད་ཀྱིས། ལ་ལ་ལ་ནི་ཚངས་པའི་དབང་པོའི་སྐད་ཀྱིས། ལ་ལ་ལ་ནི་ལྷ་མོའི་གླུ་དབྱངས་ཀྱིས། ལ་ལ་ལ་ནི་ལྷ་རྫས་ཀྱི་རོལ་མོ་ལེགས་པར་བླངས་པའི་དབྱངས་
ཀྱིས༑ ལ་ལ་ལ་ནི་ནོར་བུ་རིན་པོ་ཆེའི་སྒྲ་དབྱངས་ཀྱིས། ལ་ལ་ལ་ནི་སེམས་ཅན་གྱི་རིས་ཐམས་ཅད་ཀྱི་སྐད་སྣ་ཚོགས་ཀྱིས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་
པར་སྣང་བའི་རྣམ་པར་ཐར་པའི་ཡུལ། སེམས་ཅན་རྣམས་ལ་རབ་ཏུ་བརྗོད་པ་མཐོང་ངོ༌། །དེ་བཞིན་དུ་བྱང་ཆུབ་སེམས་དཔའི་ལུས་ཀྱི་སྤྲིན་གྱིས་བྱང་ཆུབ་སེམས་དཔའི་སྒྲ་སྐད་

45-1-351b

སྣ་ཚོགས་དང༌། དེ་བཞིན་གཤེགས་པའི་སྤྲུལ་པའི་སྐུའི་སྤྲིན་གྱིས་དེ་བཞིན་གཤེགས་པ་གསུང་རྣམ་པ་ཐ་དད་པའི་དབྱངས་ཀྱི་ཡན་ལག་གི་ཚུལ་གྱིས། མཚན་མོའི་ལྷ་མོ་རབ་ཏུ་དགའ་
བའི་མིག་འགྲོ་བར་རྣམ་པར་སྣང་བའི་རྣམ་པར་ཐར་པའི་ཡུལ། ཐོག་མ་སེམས་བསྐྱེད་པ་དང་བཅས་པ་ཡོངས་སུ་བྱུང་སྟེ། གྲུབ་ཅིང་ཡང་དག་པར་འདུས་པ་དང་བཅས། རྣམ་པར་ཐར་
བའི་རྣམ་པར་རྩེ་བ་དང་བཅས་པ། སེམས་ཅན་ཐམས་ཅད་ལ་རྣམ་པར་དམིགས་པར་བྱེད་པ་མཐོང་ངོ༌། །དེའི་སྤྲུལ་པའི་གཟུགས་ཀྱི་སྤྲིན་རེ་རེས་ཀྱང༌། སེམས་ཀྱི་སྐད་ཅིག་རེ་རེ་ལ་
ཕྱོགས་བཅུའི་འཇིག་རྟེན་གྱི་ཁམས་ཀྱི་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་རྣམ་པར་སྦྱོང་བ་མཐོང་ངོ༌། །སེམས་ཅན་རྒྱ་མཚོ་མཐའ་ཡས་པ་དག་ཀྱང་ངན་སོང་
གི་སྡུག་བསྔལ་ཐམས་ཅད་ལས་རྣམ་པར་འགྲེལ་བ་མཐོང་ངོ༌། །སེམས་ཅན་གྱི་ཁམས་མཐའ་དང་དབུས་མེད་པ་དག་ཀྱང་མིའི་ཕུན་སུམ་ཚོགས་པ་ལ་རབ་ཏུ་འགོད་པ་མཐོང་ངོ༌། །སེམས་
ཅན་རྒྱ་མཚོ་མཐའ་དང་དབུས་མེད་པ་དག་ཀྱང་འཁོར་བ་རྒྱ་མཚོ་ལས་གྱེན་དུ་བསྐྱོད་པ་མཐོང་ངོ༌། །སེམས་ཅན་རྒྱ་མཚོ་མཐའ་དང་དབུས་མེད་པ་དག་ཀྱང་ཉན་ཐོས་དང༌། རང་སངས་
རྒྱས་ཀྱི་ས་ལ་རབ་ཏུ་འགོད་པ་མཐོང་ངོ༌། །སེམས་ཀྱི་སྐད་ཅིག་རེ་རེ་ལ་སེམས་ཅན་རྒྱ་མཚོ་མཐའ་དང་དབུས་མེད་པ་དག་ཀྱང་སྟོབས་བཅུའི་ཡེ་ཤེས་ཀྱི་སར་འཛུད་པ་ཚོང་དཔོན་གྱི་བུ་

45-1-352a

ནོར་བུ་བཟང་གིས་མཐོང་ངོ༌། །ཐོས་སོ། །རྣམ་པར་དཔྱད་དོ། །ཞུགས་སོ། །ཁོང་དུ་ཆུད་དོ། །ངེས་པར་རྟོགས་སོ། །རྗེས་སུ་ཤེས་སོ། །རྗེས་སུ་འབྲངས་
སོ༑ ༑རྗེས་སུ་ཞུགས་སོ། །མཉམ་པ་ཉིད་དུ་བྱིན་གྱིས་བརླབས་ཏེ། དེ་ནི་མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་བྱང་ཆུབ་སེམས་དཔའི་རྣམ་པར་
ཐར་པ་ཀུན་ཏུ་བཟང་པོའི་དགའ་བ་ཤིན་ཏུ་ཡངས་པའི་རྒྱལ་མཚན་བསམ་གྱིས་མི་ཁྱབ་པའི་རྣམ་པར་འཕྲུལ་པ་དང༌། ཁྱུ་མཆོག་གི་མཐུ་ཕྱུང་བའི་བྱིན་དང༌། སྔོན་བསྐལ་པ་
མཉམ་པར་སྤྱད་པ་དང༌། དེ་བཞིན་གཤེགས་པའི་བྱིན་གྱི་རླབས་ཀྱིས་བྱིན་དུ་བརླབས་པ་དང༌། དགེ་བའི་རྩ་བ་རྣམ་པར་སྨིན་པ་བསམ་གྱིས་མི་ཁྱབ་པ་དང༌། བྱང་ཆུབ་སེམས་
དཔའི་སྤྱོད་པ་ཀུན་ཏུ་བཟང་པོའི་སྣོད་དུ་གྱུར་པའི་ཕྱིར་རོ། །དེ་ནས་ཚོང་དཔོན་གྱི་བུ་ནོར་བཟང་བྱང་ཆུབ་སེམས་དཔའི་དགའ་བའི་ཤུགས་དྲག་པོ་གངས་ཆེན་མཚོ་སྣང་བ་ཆེན་པོ་
རབ་ཏུ་ཐོབ་པ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པ་དེས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་མདུན་
དུ་འདུག་སྟེ་ཐལ་མོ་སྦྱར་ནས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བ་ལ་ཚུལ་དང་འདྲ་བའི་ཚིགས་སུ་བཅད་པ་འདི་དག་གིས་མངོན་པར་བསྟོད་

45-1-352b

དོ༑ ༑རྒྱལ་བའི་ཆོས་རྣམས་ཤིན་ཏུ་ཟབ། །དེ་ལ་ཁྱོད་ཀྱིས་བསྐལ་པ་ཚད་མེད་བསླབས། །བསམ་པ་ཇི་བཞིན་གཟུགས་རྣམས་ཀྱིས། །འགྲོ་བ་ཀུན་ཀྱང་འཇིག་རྟེན་རིམ་པས་བསྟན།།
བདག་མེད་མགོན་མེད་ལོག་པ་ཡི། །འདུ་ཤེས་རྟག་ཏུ་འཁྲུལ་པ་མཁྱེན་གྱུར་ནས། །རྫུ་འཕྲུལ་རྣམ་པ་དུ་མ་ཡིས། །ལུས་དང་དབང་ཕྱུག་སྟོན་མཛད་འགྲོ་བ་འདུལ། །ཤིན་ཏུ་རིམས་བྲལ་
རབ་ཏུ་ཞི། །ཆོས་སྐུ་གཉིས་མེད་རྣམ་པར་དག་པ་མངའ། །འགྲོ་བ་མ་ལུས་གཉིས་གནས་པ། །སྤྲུལ་པའི་སྤྲིན་སྒྲ་འབྲུག་གིས་རྣམ་པར་འདུལ། །ཕུང་པོ་ཁམས་དང་སྐྱེ་མཆེད་ལ། །ཁྱོད་ནི་
ནམ་ཡང་མི་གནས་མི་རྟེན་ཏེ། །ཡན་ལག་ཀུན་རྒྱས་གཟུགས་མཆོག་དང༌། །དབང་ཕྱུག་ཡོངས་སུ་བསྒྲགས་པས་འགྲོ་བ་འདུལ། །ཕྱི་དང་ནང་ལས་རྣམ་པར་གྲོལ། །གཉིས་ལས་བྱུང་བའི་
མཚོ་ལས་འཕགས་གྱུར་ཀྱང༌། འཁོར་བའི་རྒྱ་མཚོ་མཐའ་ཡས་པའི། །གཟུགས་བརྙན་འགྲོ་བའི་རྒྱུད་དུ་རབ་ཏུ་སྟོན། །ཁྱོད་ལ་གཡོ་བ་མི་མངའ་སྟེ། །ནམ་ཡང་རློམ་སེམས་གཡོ་བའི་
སྤྲོས་མི་མངའ། །འཇིག་རྟེན་སྤྲོས་མོས་བྱིས་པ་རྣམས། །ཆོས་ཀྱི་རང་བཞིན་བསྟན་ཅིང་འདུལ་བ་མཛད། །ཏིང་འཛིན་རྒྱ་མཚོ་ཀུན་སྤྱོད་པས། །བསྐལ་པ་མང་པོར་རྩེ་གཅིག་ཐུབ་བཞུགས་ཀྱང༌།།
ཕྱོགས་བཅུའི་བདེ་གཤེགས་མཆོད་དོན་དུ། །སྤུ་རྣམས་རྩེ་ལས་སྤྲུལ་པའི་སྤྲིན་ཀྱང་འགྱེད། །སངས་རྒྱས་སྟོབས་ལ་འཇུག་པའི་ཚུལ། །སྐད་ཅིག་རེ་རེར་མཐའ་ཡས་ཐུགས་སུ་ཆུད། །སེམས་

45-1-353a

ཅན་བསྡུ་བའི་སྦྱོར་བ་རྣམས། །སོ་སོའི་རྐྱེན་བཞིན་གོ་བར་བགྱི་བས་བསྟན། །ཁྱོད་ཀྱིས་སྲིད་པའི་རྒྱ་མཚོ་དག །ལས་ཀྱི་རྣམ་བྲིས་སྣ་ཚོགས་གཟུགས་
གཟིགས་ཤིང༌། །ཆོས་ཀྱི་སྒྲིབ་པ་མེད་པའི་ལམ་བསྟན་ཏེ། །སེམས་ཅན་ཀུན་ཀྱང་རྣམ་པར་སྦྱོང་བ་མཛད། །ཁྱོད་སྐུ་མཚན་བྲིས་རྣམ་དག་ཀྱང༌། །ཀུན་ཏུ་བཟང་པོའི་སྤྱོད་པ་དམ་པ་
ཡིས༑ ༑སེམས་ཅན་བསམ་པའི་དབང་ཚུལ་དུ། །ཁྱོད་ནི་ལྷ་མོའི་སྐུ་གཟུགས་སྟོན། །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་
སྣང་བ་ལ་ཚུལ་དང་འདྲ་བའི་ཚིགས་སུ་བཅད་པ་དེ་དག་གིས་མངོན་པར་བསྟོད་དེ་འདི་སྐད་ཅེས་སྨྲས་སོ། །ལྷ་མོ་ཁྱོད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཞུགས་ནས་
ཇི་སྲིད་ཅིག་ལགས། ལྷ་མོ་ཁྱོད་ཀྱིས་བྱང་ཆུབ་སེམས་དཔའི་རྣམ་པར་ཐར་པ་ཀུན་ཏུ་བཟང་པོའི་དགའ་བ་ཤིན་ཏུ་ཡངས་ཤིང་དྲི་མ་མེད་པའི་ཤུགས་ཀྱི་རྒྱལ་མཚན་འདི་ཐོབ་ནས་
ནི༑ ཇི་སྲིད་ཅིག་ལགས། དེ་ནས་མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བས། ཚོང་དཔོན་གྱི་བུ་ནོར་བཟང་ལ་ཚིགས་སུ་བཅད་དེ་སྨྲས་པ། དྲན་པ་བསྐལ་
པ་མང་འདས་པ། །ཞིང་གི་རྡུལ་སྙེད་དེ་ཡི་སྔ་རོལ་ན། །ཞིང་ནི་རིན་ཆེན་མདོག་བདེ་བྱུང༌། །དེ་ཡི་བསྐལ་པ་ཞི་བའི་དབྱངས་ཞེས་བྱ། །གླིང་བཞི་བྱེ་བ་ཁྲག་ཁྲིག་སྟེ། །བརྒྱ་སྟོང་ཕྲག་

45-1-353b

བཅུ་རྣམས་ཀྱིས་ཡོངས་སུ་གང༌། །ཚད་མེད་རིན་ཆེན་རི་བོ་འདྲ། །གླིང་བཞིའི་བར་མ་བཟང་པོ་རྣམ་པར་བཀྲམ། །རྒྱལ་པོའི་ཕོ་བྲང་བྱེ་བ་བརྒྱ། །སྟོང་ཕྲག་བཅུ་རྣམས་ཡོངས་སུ་ཚང་བ་སྟེ། །
རྒྱལ་པོའི་ཕོ་བྲང་མདངས་དགའ་བ། །དབུས་ན་གནས་པ་སྤོས་ཀྱི་རྒྱལ་མཚན་འོད། །དེར་ནི་ཕྱོགས་ཀྱི་དབང་པོ་ས་ཡི་བདག །འཁོར་ལོས་བསྒྱུར་བ་མངོན་པར་གཟུགས་བཟང་བྱུང༌། །
མཚན་རབ་སུམ་ཅུ་གཉིས་དང་ལྡན། །དེ་ཡི་ལུས་ཀྱང་དཔེ་བྱད་བཟང་པོས་བརྒྱན། །པདྨོའི་སྦུབས་ནས་རྫུས་ཏེ་བྱུང༌། །གསེར་གྱི་མདོག་བཟང་འོད་འབྱུང་ལུས་དང་ལྡན། །འཛམ་བུའི་
རྒྱལ་མཚན་ཐམས་ཅད་དུ། །མཁའ་ལས་འགྲོ་ཞིང་འོད་ཀྱིས་དེ་འགེངས་སོ། །དེ་ཡི་བུ་ནི་སྟོང་ཚང་སྟེ། །ཀུན་ཀྱང་ཡན་ལག་དམ་པའི་གཟུགས་དང་ལྡན། །བློན་པོ་མཁས་ཤིང་གསལ་
བ་དང༌། །མཛངས་ཤིང་ཡིད་གཞུངས་བྱེ་བ་ཤིན་ཏུ་མང༌། །བཙུན་མོ་བྱེ་བ་ཕྲག་བཅུ་ཚང༌། །ལྷ་མོ་ཇི་བཞིན་དགའ་བའི་ཚུལ་ལ་མཁས། །དེ་དག་ཕན་སེམས་བདེ་སེམས་ཀྱིས། །རྒྱལ་
པོ་དེ་ལ་ཉེ་བའི་ཡིད་དུ་གནས། །རྒྱལ་པོ་དེ་ནི་ས་ཆེན་དེ། །རི་དང་ཁོར་ཡུག་ཀུན་གྱི་མཐས་ཀླས་པའི། །གླིང་བཞི་ཕུན་སུམ་ཚོགས་པ་དག །ཀུན་ཀྱང་ཆོས་ཀྱི་སྟོབས་ཀྱིས་གནས་པར་
བྱེད༑ ༑ཁོ་མོ་འཁོར་ལོས་བསྒྱུར་བ་ཡི། །བཙུན་མོ་ཚངས་པའི་སྒྲ་སྐད་རིན་ཆེན་ལུས། །གསེར་གྱི་མདོག་འཆང་དྲི་མེད་འོད། །དཔག་ཚད་སྟོང་དུ་འོད་ཀྱིས་རྒྱས་པར་འགེངས། །ཉི་

45-1-354a

མ་ནུབ་པར་གྱུར་ནས་ཀྱང༌། །རྒྱལ་པོ་སྲས་དང་འཁོར་བཅས་གཟིམས་གྱུར་ནས། །རོལ་མོའི་དབྱངས་ཀྱང་ཞིར་གྱུར་ཏེ། །ཁོ་མོ་མལ་ན་བདེ་བར་ཉལ་ཉལ་ན།།
ནམ་གྱི་ཕྱེད་ཙམ་གུང་ཞིག་ལ། །སངས་རྒྱས་དཔལ་གྱི་རྒྱ་མཚོ་བྱུང་བར་གྱུར། །དེ་ཚེ་རྒྱལ་བས་རྣམ་འཕྲུལ་བ། །ཕྱོགས་བཅུ་རྒྱས་པར་བཀང་སྟེ་བསྟན་པ་མཛད། །རྒྱལ་བའི་འོད་
ཟེར་རྒྱ་མཚོ་དེས། །ཞིང་གི་རྡུལ་སྙེད་འཇིག་རྟེན་ཁྱབ་པར་གྱུར། །རྣམ་འཕྲུལ་སྐུ་རྣམས་སྣ་ཚོགས་ཀྱིས། །ཕྱོགས་བཅུ་ཐམས་ཅད་མ་ལུས་རྒྱས་པར་བཀང༌། །ས་རྣམས་རི་དང་
བཅས་པར་གཡོས། །རྒྱལ་བ་བྱུང་ཞེས་སྒྲ་ཡང་ཡོངས་སུ་བརྗོད། །ལྷ་དང་ལྷ་མིན་མི་དང་ཀླུ། །ཀུན་ཀྱང་རྒྱལ་བ་བྱུང་བས་རབ་ཏུ་དགའ། །སངས་རྒྱས་བ་སྤུའི་སྒོ་ཀུན་ནས། །སྤྲུལ་
པའི་རྒྱ་མཚོ་མང་པོ་མངོན་པར་བྱུང༌། །དེས་ནི་ཕྱོགས་བཅུ་རྒྱས་བཀང་ནས། །འཇིག་རྟེན་བསམ་པ་བཞིན་དུ་ཆོས་ཀྱང་བསྟན། །རྣམ་འཕྲུལ་མཐའ་ཡས་དེ་དག་ཀྱང༌། །རྒྱལ་བས་
ཐམས་ཅད་བདག་གི་རྨི་ལམ་བསྟན། །ཟབ་མོའི་འབྲུག་སྒྲ་ཐོས་གྱུར་ནས། །ཁོང་དུ་ཆུད་པས་ཁོ་མོ་དགའ་ཡིད་གྱུར། །མཚན་མོའི་ལྷ་མོ་སྟོང་སྙེད་ཀྱང༌། །ཁོ་མོའི་སྟེང་གི་བར་སྣང་
མཁར་གནས་ཤིང༌། །རྒྱལ་བའི་ལེགས་པ་བརྗོད་བྱས་ནས། །ཁོ་མོ་སད་པར་སྨྲ་ཞིང་བརྗོད། །ལྷ་ཡི་བློ་གྲོས་བཙུན་མོ་ལོངས། །ཁྱོད་ཀྱི་རྒྱལ་པོའི་ཁམས་སུ་རྒྱལ་བ་སྐྱེས། །

45-1-354b

བསྐལ་པ་རྒྱ་མཚོ་བརྒྱ་དག་ཏུ། །དེ་འདྲའི་ཕུན་སུམ་ཚོགས་པ་རྣམ་དག་དཀོན། །ཁོ་མོ་དགར་གྱུར་སད་པར་གྱུར། །འོད་གསལ་དྲི་མེད་རྣམ་དག་མཐོང༌། །འོད་བཟང་དེ་ནི་ག་ལས་བལྟ་
བལྟ་ན༑ ༑བྱང་ཆུབ་ཤིང་རྒྱལ་དྲུང་གི་རྒྱལ་བ་མཐོང༌། །མཚན་ཉིད་སུམ་ཅུ་གཉིས་ཀྱིས་བརྒྱན། །བ་སྤུ་ཀུན་ནས་འོད་ཟེར་རྒྱ་མཚོ་བཀྱེ། །རི་རབ་ཇི་བཞིན་མངོན་པར་འཕགས། །རྒྱལ་
བ་གཡས་གཡོས་ཀུན་ཏུའང་དེ་བཞིན་ནོ། །མཐོང་ནས་ཁོ་མོ་རབ་དགའ་སྟེ། །དེ་འདྲར་འགྱུར་བར་སེམས་ཀྱང་ཡོངས་སུ་བསྐྱེད། །སངས་རྒྱས་རྣམ་འཕྲུལ་ཡང་མཐོང་ནས། །ཁོ་མོས་སྨོན་ལམ་
ཤིན་ཏུ་རྒྱ་ཆེན་བཏབ། །ཁོ་མོས་རྒྱལ་པོ་བཞེས་སུ་གསོལ། །དེ་ཡི་འཁོར་དང་བུད་མེད་ཚོགས་ཀྱང་བསླང༌། །སངས་རྒྱས་འོད་ཡངས་མཐོང་གྱུར་ནས། །ཀུན་ཀྱང་བདེ་བའི་ལུས་སུ་གྱུར། །རྒྱལ་པོ་དེ་
དང་ལྷན་ཅིག་ཏུ། །བཞོན་པ་བྱེ་བ་སྲོག་ཆགས་ཁྲག་ཁྲིག་གིས། །ཡོངས་སུ་བསྐོར་ཏེ་དཔུང་བཅས་པ། །རྒྱལ་བའི་སྤྱན་སྔར་ཀུན་ཀྱང་དོང༌། །ལོ་གྲངས་སྟོང་ཕྲག་ཉི་ཤུར་ཡང༌། །ཁོ་མོས་རྒྱལ་
བ་དེ་ལ་མཆོད་བཀུར་བྱས། །རིན་ཆེན་བདུན་ཡང་ཡོན་དུ་ཕུལ། །རྒྱ་མཚོ་ཡོངས་དང་བཅས་པའི་ས་ཡང་གསོལ། །མདོ་སྡེ་རྒྱ་མཚོ་ཡོན་ཏན་སྤྲིན། །སྨོན་ལམ་མཚོ་ལས་ཡོངས་སུ་བྱུང་
བའི་རྒྱན། །ཀུན་ཀྱང་དེ་བཞིན་གཤེགས་ལས་བྱུང༌། །བསམ་པ་ཇི་བཞིན་འགྲོ་བར་དེ་བཞིན་བསྟན། །མཚན་མོའི་ལྷ་མོ་ཇི་སྙེད་ཅིག །དེ་ཚེ་སྙིང་བརྩེར་ཁོ་མོ་ཕན་བསྟན་པ། །དེ་འདྲར་གྱུར་

45-1-355a

ཏེ་མྱོས་གསལ་ཞེས། །ཁོ་མོ་མོས་པ་ཡོངས་སུ་སྐྱེས་པར་གྱུར། །ཁོ་མོའི་སྨོན་ལམ་དེ་འདྲའི་སེམས། །ཐོག་མ་བྱང་ཆུབ་མཆོག་ཏུ་སྐྱེས་པར་གྱུར། །འཁོར་བའི་
རྒྱ་མཚོ་གནས་པའི་ཚེ། །སྲིད་པའི་རྒྱ་མཚོས་དེ་ནི་ཞིག་མ་གྱུར། །སངས་རྒྱས་བྱེ་བ་ཁྲག་ཁྲིག་ལ། །ཁོ་མོས་དད་པ་བསྐྱེད་དེ་མཆོད་པ་བྱས། །འཁོར་བའི་ལྷ་དང་མི་དབུས་སུ། །ཡུལ་གྱི་དགའ་
དང་བདེ་ལ་མངོན་པར་སྨོན། །རྒྱལ་བའི་དང་པོ་དཔལ་གྱི་མཚོ། །དེ་ཡི་འོག་མ་ཡོན་ཏན་སྒྲོན་མ་སྟེ། །རྒྱལ་བ་གསུམ་པ་རིན་ཆེན་དཔལ། །སངས་རྒྱས་བཞི་པ་ནམ་མཁའི་ཤེས་རབ་
བོ༑ ༑རྒྱལ་བ་ལྔ་པ་མེ་ཏོག་མཆོག །རྒྱལ་བ་དྲུག་པ་ཆགས་མེད་ཟླ་བའི་བློ། །རྒྱལ་བ་བདུན་པ་འོད་རྒྱལ་ཆོས་ཀྱི་ཟླ། །བརྒྱད་པ་ཡེ་ཤེས་དཀྱིལ་འཁོར་སྣང་བའོ། །རིན་ཆེན་འོད་འཕྲོ་རི་
སྒྲོན་ཏེ། །རྒྱལ་བ་དགུ་པ་དེ་ཚེ་བྱུང་བར་གྱུར། །བཅུ་པ་དུས་གསུམ་འོད་དབྱངས་ཏེ། །དེ་དག་ཁོ་མོས་དད་པས་མཆོད། །བཅུ་པོ་དེ་ལ་སོགས་པ་དག །མི་ཡི་དབང་པོ་དམ་པ་ཀུན་
མཆོད་དེ། །ཚུལ་གྱི་རྒྱ་མཚོ་འདིར་ཞུགས་པའི། །མིག་ནི་དེ་སྲིད་ཡུན་གྱིས་ཐོབ་མ་གྱུར། །དེ་འོག་ཞིང་གི་མཚམས་སྦྱོར་བ། །རིན་ཆེན་ཐམས་ཅད་འོད་ཅེས་བྱ་བ་བྱུང༌། །བསྐལ་པ་ལྷ་
ཡི་དཔལ་ཞེས་བྱ། །སངས་རྒྱས་ལྔ་བརྒྱ་དེ་ལ་བྱུང་བར་གྱུར། །ཐོག་མ་ཟླ་བའི་དཀྱིལ་འཁོར་བྱུང༌། །གཉིས་པ་ཉི་མའི་སྒྲོན་མ་མངོན་པར་སྐྱེས། །སྣང་བའི་རྒྱལ་མཚན་སངས་རྒྱས་

45-1-355b

གསུམ༑ ༑དེ་ཡི་འོག་ཏུ་རིན་ཆེན་རི་བོའོ། །མེ་ཏོག་འོད་འཕྲོ་རྒྱ་མཚོ་སྒྲོན། །མེ་ཡི་དཔལ་དང་ལྷ་ཡི་དཔལ་གྱི་མཆོག །སྣང་བའི་རྒྱལ་པོ་འོད་ཀྱི་དཔལ། །བཅུ་པ་ཡེ་ཤེས་ཀུན་སྣང་རྒྱལ་
པོའོ༑ ༑བཅུ་པོ་དེ་ལ་སོགས་པ་དག །མི་ཡི་དབང་པོ་དེ་དག་ཁོ་མོ་ཡིས། །ཕུང་པོའི་གནས་ལ་དད་དགའ་ཞིང༌། །གནས་མེད་ཆོས་ལ་གནས་ཀྱི་བློས་མཆོད་དོ། །དེ་འོག་དེ་ཡི་མཚམས་སྦྱོར་
བ༑ ༑འཇིག་རྟེན་ཁམས་བཟང་བྱུང་བར་གྱུར་པ་ནི། །པདྨོའི་སྒྲོན་མ་སྤྲིན་གྱི་དཔལ། །དེ་ཚེ་བསྐལ་པ་ཚངས་པའི་འོད་ཅེས་བྱ། །དེ་ལ་རྒྱལ་བ་ཚད་མེད་དེ། །དེ་དག་འཁོར་དང་བཅས་པ་ཁོ་མོས་
མཆོད༑ ༑རྒྱལ་བ་དེ་དག་ཐམས་ཅད་ལས། །རིམ་གྲོ་ཆེན་པོས་ཁོ་མོས་ཆོས་ཀྱང་ཐོས། །རྒྱལ་བའི་དང་པོ་རིན་ཆེན་རི། །དེ་ཡི་འོག་མ་ཡོན་ཏན་རྒྱ་མཚོ་སྟེ། །རྒྱལ་བ་ཆོས་དབྱིངས་དབྱངས་ཀྱི་
དཔལ༑ ༑ཆོས་རབ་རྒྱ་མཚོ་སྒྲོག་པ་བཞི་པའོ། །ཆོས་ཀྱི་རྒྱལ་མཚན་གཟུངས་ཀྱི་འོད། །ཆོས་སྟོབས་འོད་དང་ནམ་མཁའི་བློ་གྲོས་ཏེ། །ཆོས་འོད་རི་བོ་སྤོ་མཐོན་དང༌། །དེ་དག་ཐ་མའི་
མཚན་ནི་སྤྲིན་དཔལ་ལོ། །བཅུ་པོ་དེ་ལ་སོགས་པ་དག །མི་ཡི་དམ་པ་དེ་དག་ཀུན་མཆོད་དེ། །རྒྱལ་བའི་རྒྱ་མཚོ་འདིར་ཞུགས་པའི། །ཆོས་ཉིད་དེ་ནི་དག་མ་གྱུར། །དེ་ཡི་འོག་ཏུ་དེ་བཞིན་
གཤེགས། །ཉི་མའི་སྒྲོན་མ་དཔལ་གྱི་དཔལ་ཞེས་བྱ། །ཞིང་ནི་སངས་རྒྱས་ཡོད་པ་སྟེ། །དེ་ལ་བསྐལ་པ་ཟླ་བའི་དཔལ་བྱུང་ངོ༌། །དེ་ལ་སྟོབས་བཅུ་བྱུང་བ་ནི། །བྱེ་བ་བརྒྱད་ཅུ་ཡོངས་སུ་

45-1-356a

ཚང་བ་སྟེ། །དེ་དག་ཀུན་ལའང་མཆོད་པའི་སྒོ། །རྒྱ་ཆེ་མཐའ་ཡས་ཡིད་འོང་དུ་མ་བྱས། །ཐོག་མར་བྱུང་བ་དྲི་ཟའི་རྒྱལ། །དེ་ཡི་འོག་ཏུ་སངས་རྒྱས་ཤིང་རྒྱལ་
ཏེ༑ ༑རྒྱལ་བ་གསུམ་པ་ཡོན་ཏན་རི། །དེ་ཡི་འོག་ཏུ་རིན་ཆེན་སྤྱན་གཤེགས་སོ། །རྣམ་པར་སྣང་མཛད་འོད་ཀྱི་རྒྱན། །ཆོས་ཀྱི་རྒྱ་མཚོ་སངས་རྒྱས་གཟི་བརྗིད་དཔལ། །འཇིག་རྟེན་
དབང་པོ་འོད་བཟང་དཔལ། །ཀུན་གྱི་ཐ་མ་ཆོས་འོད་རྒྱལ་པོའོ། །བཅུ་པོ་དེ་ལ་སོགས་པ་དག །བདེ་གཤེགས་དེ་དག་ཐམས་ཅད་མཆོད་བྱས་ཀྱང༌། །ཆོས་ཀྱི་རྒྱ་མཚོར་འཇུག་པ་
ཡི༑ ༑ཡེ་ཤེས་ཁོ་མོས་ཐོབ་པར་མ་གྱུར་ཏོ། །དེ་ཡི་འོག་ཏུ་ཞིང་དག་པ། །རྡོ་རྗེའི་རང་བཞིན་མི་ཕྱེད་གཟི་བརྗིད་བརྟན། །ཀུན་ཏུ་འོད་སྤྲིན་མིང་ལྡན་བྱུང༌། །རྒྱན་གཅིག་ཀུན་ནས་མཛེས་
པར་གནས་པའོ། །དེ་ལ་སེམས་ཅན་དག་པ་མང༌། །ཉོན་མོངས་དྲི་མས་ཉོན་མོངས་ཤིན་ཏུ་ཉུང༌། །བསྐལ་པ་རབ་ཞི་བློ་གྲོས་འོད། །སངས་རྒྱས་སྟོང་རྣམས་བྱུང་བས་རྣམ་པར་བརྒྱན།།
རྒྱལ་བའི་དང་པོ་རྡོ་རྗེ་གཙུག །གཉིས་པ་ཆགས་མེད་སྟོབས་མངའི་མཚན་ལྡན་པ། །རྒྱལ་བ་ཆོས་དབྱིངས་གཟུགས་བརྙན་དང༌། །ཕྱོགས་རྣམས་ཀུན་ཏུ་སྒྲོན་མ་གསལ་བའི་བདག།
རྒྱལ་བ་ལྔ་པ་ཐུགས་རྗེའི་འོད། །རྒྱལ་བ་དྲུག་པ་བརྟུལ་ཞུགས་རྒྱ་མཚོའོ། །བདེ་གཤེགས་བཟོད་འཁོར་སྒྲོན་མ་དང༌། །བརྒྱད་པ་ཆོས་ཀྱི་དཀྱིལ་འཁོར་སྣང་བ་སྟེ། །སྣང་བ་རྒྱ་མཚོས་

45-1-356b

བརྒྱན་པ་དང༌། །དེ་དག་ཐ་མ་ཞི་བའི་རྒྱལ་པོའོ། །བཅུ་པོ་དེ་ལ་སོགས་པ་དག །མི་ཡི་དམ་པ་དེ་ཀུན་ཁོ་མོས་མཆོད། །ཆོས་ཉིད་ནམ་མཁའ་མཉམ་པ་འདི། །རང་བཞིན་ཡོངས་སུ་ཀུན་ནས་
དག་པ་སྟེ། །དེ་ལ་གནས་ཤིང་ཞིང་གི་རྣམས། །འབྱམས་ཀླས་ཀུན་ཏུ་སྤྱོད་སྤྱད་མ་དག་གོ །དེ་ཡི་འོག་ཏུ་མདངས་དགའ་བའི། །ཞིང་གི་སྤོས་སྒྲོན་སྤྲིན་གྱི་དཔལ་ཞེས་བྱ། །ཀུན་ནས་ཉོན་མོངས་
ཡོངས་སུ་དག །དེ་ཡི་བསྐལ་པ་ལེགས་པར་བྱུང་ཞེས་བྱ། །རྒྱལ་བ་བྱེ་བ་དེ་ཚེ་བྱུང༌། །དེ་དག་ཀུན་གྱིས་དེ་ཚེ་བསྐལ་པ་བརྒྱན། །མགོན་པོ་དེ་དག་ཆོས་གསུང་བ། །ཁོ་མོས་དྲན་པའི་སྟོབས་ཀྱིས་
ཡོངས་སུ་བཟུང༌། །རྒྱལ་བའི་དང་པོ་གྲགས་ཡངས་ཏེ། །ཆོས་ཀྱི་རྒྱ་མཚོ་ཤུགས་དྲག་དཔལ་གྱི་རྒྱལ། །ཆོས་དབང་རྒྱལ་པོ་ཡོན་ཏན་སྤྲིན། །ཆོས་ཀྱི་དཔལ་དང་ལྷ་ཡི་ཅོད་པན་ནོ། །ཡེ་ཤེས་
འོད་འཕྲོ་གཟི་བརྗིད་དཔལ། །རྐང་གཉིས་དམ་པ་བདུན་པ་དེ་ཡིན་ནོ། །རྒྱལ་བ་བརྒྱད་པ་ནམ་མཁའི་དབྱིངས། །དགུ་པ་ཀུན་ཏུ་འབྱུང་བའི་སྒྲོན་མ་སྟེ། །དེ་དག་ཐ་མའི་སངས་རྒྱས་ནི། །མཛོད་སྤུའི་
དཔལ་གྱི་འོད་ཀྱི་བློ་གྲོས་ཏེ། །རྒྱལ་བ་མི་མཆོག་དེ་དག་ལ། །མཆོད་པ་བྱས་ཀྱང་ཆགས་མེད་དེ་མ་སྦྱངས། །དེ་ཡི་འོག་མ་རྒྱན་རབ་ཅན། །རིན་ཆེན་སྣ་ཚོགས་ཀུན་ཏུ་གནས་པ་སྟེ། །འཇིག་རྟེན་
རྣམ་པར་ཕྱེ་བའི་མཐའ། །རིན་ཆེན་རྒྱལ་མཚན་བློ་གྲོས་མཆོག །དེ་ཚེའི་བསྐལ་པ་སྙིང་པོ་ཚོགས། །དེ་ལ་སངས་རྒྱས་བརྒྱ་ཕྲག་ལྔ་བྱུང་སྟེ། །རྣམ་ཐར་ཆགས་མེད་འདི་འདོད་ཅིང༌། །རང་བྱུང་

45-1-357a

དེ་དག་ཐམས་ཅད་ཁོ་མོས་མཆོད། །ཐོག་མའི་མཚན་ནི་ཡོན་ཏན་འཁོར། །ཞི་བའི་དབྱངས་དང་རྒྱ་མཚོ་ཕུན་སུམ་ཚོགས། །ཉི་མའི་གཟི་བརྗིད་དཔལ་གྱི་བདག།
མཚན་གྱི་སྤྲིན་སྒྲ་དབྱངས་ཞེས་བྱ་བ་དང༌། །ཆོས་དབང་རྒྱལ་པོ་ཡོན་ཏན་བདག །བསོད་ནམས་རི་རབ་ཞི་བ་འོད་ཀྱི་རྒྱལ། །བཅུ་པོ་དེ་ལ་སོགས་པ་དག །རྒྱལ་བ་དེ་དག་ཀུན་ཀྱང་ཁོ་མོས་
མཆོད༑ ༑རྒྱལ་བའི་ལམ་ནི་དེར་སྦྱངས་ཏེ། །དེ་ལ་རྒྱལ་བ་ཀུན་ཀྱང་ཡང་དག་གཞོལ། །འོན་ཀྱང་ད་དུང་རྒྱལ་བ་ཡི། །ཚུལ་འདིར་འཇུག་པའི་བཟོད་པ་མ་ཐོབ་བོ། །དེ་འོག་ཡིད་འོང་འོད་ལྡན་
པ༑ ༑ཡོངས་སུ་དག་པའི་འཇིག་རྟེན་ཁམས་བྱུང་སྟེ། །ཞིང་དབྱངས་ཕྲེང་བའི་བློ་གྲོས་ཅན། །སེམས་ཅན་ཉོན་མོངས་ཉུང་བའི་གནས་ཡིན་ནོ། །བསྐལ་པ་བདེ་ཞིང་མངོན་དགའ་སྟེ། །དེ་ལ་
སངས་རྒྱས་བྱེ་བ་བརྒྱད་ཅུ་བྱུང༌། །མི་མཆོག་དེ་ཀུན་ཁོ་མོས་མཆོད། །རྒྱལ་བ་མཆོག་གི་ལམ་ཡང་རྣམ་པར་སྦྱངས། །རྒྱལ་བའི་དང་པོ་མེ་ཏོག་བརྩེགས། །རྒྱ་མཚོའི་སྙིང་པོ་ཡང་དག་
འབྱུང་བའི་མཆོག །ལྷ་དབང་གཙུག་ཕུད་རིན་ཆེན་གཙོ། །གསེར་གྱི་རི་བོ་རིན་ཆེན་བརྩེགས་པ་དང༌། །ཆོས་ཀྱི་རྒྱལ་མཚན་ནོར་གྱི་དཔལ། །དེ་དག་ཀུན་གྱི་ཐ་མ་ཡེ་ཤེས་བློ། །བཅུ་
པོ་དེ་ལ་སོགས་པ་དང༌། །ལྷ་དང་མི་གཙོ་དེ་དག་ཁོ་མོས་མཆོད། །དེ་འོག་མཚམས་སྦྱོར་ཞིང་འབྱུང་བ། །སྤྲུལ་པ་བཟང་པོའི་རྒྱལ་མཚན་སྒྲོན་མ་སྟེ། །བསྐལ་པ་སྟོང་གི་དཔལ་

45-1-357b

ཞེས་བྱ༑ ༑དེ་ལ་སངས་རྒྱས་བྱེ་བ་ཁྲག་ཁྲིག་དྲུག །ཞི་བའི་རྒྱལ་མཚན་ཞི་གནས་དཔལ། །ཞི་བའི་སྒྲོན་མ་སྤྲིན་གྱི་རྒྱལ་པོའི་དཔལ། །སྣང་བའི་འོད་ཀྱི་རྒྱལ་པོ་དང༌། །རྣམ་པར་སྤྲིན་མཆེད་ཉི་མའི་
གཟི་བརྗིད་དང༌། །ཆོས་ཀྱི་སྒྲོན་མ་དཔལ་གྱི་རི། །འོད་འཕྲོའི་དཔལ་དང་ལྷ་ཡི་སྙིང་པོའི་དཔལ། །དེ་དག་ཐ་མར་བྱུང་བ་ནི། །སེངྒེའི་སྒྲ་སྒྲོག་མཁས་པ་སྒྲོན་མའོ། །བཅུ་པོ་དེ་ལ་སོགས་པ་དག།
བདེ་གཤེགས་ཟླ་བ་དེ་དག་ཁོ་མོས་མཆོད། །འོན་ཀྱང་ཚུལ་མཚོ་འདིར་འཇུག་པའི། །བཟོད་པ་ཁོ་མོས་ཐོབ་པར་མ་གྱུར་ཏོ། །དེ་འོག་མཚམས་སྦྱོར་ཞིང་བྱུང་བ། །ཀུན་ཏུ་སྣང་བའི་དཔལ་ཞེས་
བྱ་བ་སྟེ༑ ༑བསྐལ་པ་གནས་མེད་རྣམ་པར་བརྒྱན། །དེ་ལ་སངས་རྒྱས་བྱེ་བ་སུམ་ཅུ་དྲུག །དང་པོ་ཡོན་ཏན་ཀུན་ཏུ་སྤྲིན། །དེ་ཡི་འོག་མ་སངས་རྒྱས་ནམ་མཁའི་ཐུགས། །སངས་རྒྱས་ལེགས་
བྱུང་རྣམ་བརྒྱན་དང༌། །རྒྱ་མཚོའི་ཆོས་ཀྱི་སྤྲིན་སྒྲ་སྒྲོག་པའི་དབྱངས། །རྒྱལ་བ་ཆོས་དབྱིངས་གསུང་དབྱངས་དང༌། །སྤྲུལ་པའི་སྤྲིན་སྒྲ་སྙན་པའི་དཔལ་མངའ་དང༌། །སངས་རྒྱས་ཕྱོགས་
ཀུན་གཟི་བརྗིད་དང༌། །ཆོས་ཀྱི་རྒྱ་མཚོ་ཡོངས་བྱུང་སྒྲ་དབྱངས་དང༌། །ཡོན་ཏན་རྒྱ་མཚོ་དཔལ་གྱི་སྒྲོན། །རྒྱལ་བའི་ཉི་མ་དགུ་པ་བྱུང་བར་གྱུར། །དེ་དག་ཀུན་གྱི་ཐ་མ་སྟེ། །རིན་ཆེན་དཔལ་སྒྲོན་
ཡོན་ཏན་དཔལ་མཆོད་དོ། །རིན་ཆེན་དཔལ་སྒྲོན་ཡོན་ཏན་དཔལ། །རྐང་གཉིས་དམ་པ་བྱུང་བར་གྱུར་པའི་ཚེ། །ཁོ་མོ་ལྷ་མོ་ཟླ་བཞིན་ཏེ། །མི་ཡི་དམ་པ་བྱུང་ཚེ་མཆོད་པ་བྱས། །རྒྱལ་བ་དེས་

45-1-358a

ནི་ཁོ་མོ་ལ། །མདོ་སྡེ་སྨོན་ལམ་རྒྱ་མཚོ་འབྱུང་བའི་རྒྱན། །གནས་མེད་རྒྱན་ཀྱང་རབ་ཏུ་བཤད། །ཐོས་ནས་ཁོ་མོས་དྲན་པའི་སྟོབས་ཀྱིས་བཟུང༌། །ཁོ་མོས་མིག་ཡངས་
དེར་ཐོབ་སྟེ། །ཏིང་འཛིན་ཞི་དང་གཟུངས་ཀྱི་སྟོབས་ཀྱང་ཐོབ། །སྐད་ཅིག་རེ་རེར་ཞིང་བརྒྱུད་པའི། །རྒྱལ་བ་རྒྱ་མཚོ་མང་པོའང་ཁོ་མོས་མཐོང༌། །བྱམས་ཚུལ་ཀུན་ཏུ་སྣང་བའི་སྤྲིན། །བྱང་
ཆུབ་སེམས་རབ་མཁའ་དང་མཉམ་པ་སྟེ། །སྙིང་རྗེའི་སྙིང་པོས་བརྒྱན་པ་ཡང༌། །སངས་རྒྱས་སྟོབས་ཀྱི་ཚད་དུ་ཡངས་པར་སྐྱེས། །འགྲོ་བ་ཕྱིན་ཅི་ལོག་གྱུར་ཏེ། །རྟག་དང་བདེ་དང་གཙང་
དང་བདག་ཞེན་པ། །གཏི་མུག་ལྡོངས་གྱུར་མ་རིག་བསྒྲིབས། །ཉོན་མོངས་འཁྲུགས་ཤིང་ལོག་པར་འདུ་ཤེས་པ། །ལྟ་བའི་རྣམ་པར་སྟུག་ལ་སྤྱོད། །ལམ་གྱི་འགྲོ་རྒྱུད་ཉམ་ངར་སྲེད་
དབང་གྱུར། །རྣམ་པ་སྣ་ཚོགས་བྱེ་བྲག་ཏུ། །ལས་ཀྱིས་རྣམ་པར་བྲིས་པས་ཀུན་བྱུང་བ། །འགྲོ་རྒྱུད་ཀུན་གྱི་ཤི་འཕོའི་སྒོར། །སྐྱེ་བར་འགྱུར་བས་ཀུན་ཏུ་སྐྱེར་གྱུར་ཅིང༌། །སྐྱེ་དང་རྒ་ཤི་
གནོད་པ་རྣམས། །ལུས་དང་སེམས་ཀྱི་ཉམས་སུ་མྱོང་གྱུར་པ། །མཐོང་ནས་དེ་དག་ཕན་བདེའི་ཕྱིར། །ཞིང་རྣམས་འབྱམས་ཀླས་ཐམས་ཅད་ཀྱི། །སྟོབས་བཅུ་གང་ལས་བྱུང་བ་ཡི། །
བླ་ན་མེད་པའི་སེམས་ཀྱང་ཁོ་མོས་བསྐྱེད། །དེ་ལས་སྨོན་ལམ་སྤྲིན་བྱུང་བ། །འགྲོ་བ་ཀུན་ལ་བདེ་བར་གཞོལ་བའི་མཆོག །ཚོགས་རྣམས་དབྱུང་བ་མཐའ་ཡས་དང༌། །ལམ་ཚུལ་

45-1-358b

རྒྱ་མཚོ་རྟོགས་པའང་དེ་ནས་བྱུང༌། །འཇུག་པའི་སྤྲིན་ཡངས་ཐོབ་གྱུར་པ། །ལམ་རྒྱུད་ཀུན་ཏུ་སྒོ་གསལ་ཤུགས་ལྡན་ཏེ། །ཕ་རོལ་ཕྱིན་གྱི་སྤྲིན་ཡངས་པའང༌། །ཆོས་དབྱིངས་འབྱམས་ཀླས་ཀུན་ཏུ་རྣམ་
པར་འབྱེད། །ས་གནོན་ཤུགས་དྲག་ཡངས་ལྡན་དང༌། །དུས་གསུམ་རྒྱ་མཚོའི་ཚུལ་གྱི་ས་རྣམས་ལ། །ཆགས་པ་མེད་པར་སྤྱོད་པར་གྱུར། །སྐད་ཅིག་གཅིག་གིས་རྒྱལ་བ་ཀུན་དྲུང་འགྲོ། གཞན་
ཡང་རྒྱལ་སྲས་ཁོ་མོས་ནི། །སྤྱོད་པ་ཀུན་ཏུ་བཟང་པོ་ཡོངས་སུ་གནོན། །ཆོས་དབྱིངས་བྱེ་བྲག་བཅུ་རྣམས་ཀྱི། །རྒྱ་མཚོའི་ཚུལ་ཡང་ཁོ་མོས་རྟོགས་པར་འཇུག །རིགས་ཀྱི་བུ་དེ་ལ་ཇི་
སྙམ་དུ་སེམས། དེའི་ཚེ་དེའི་དུས་ན། རྒྱལ་པོ་འཁོར་ལོས་བསྒྱུར་བ་སངས་རྒྱས་ཀྱི་རིགས་ཀྱི་རྒྱུན་མི་གཅོད་པ་ལ་ཞུགས་པ་མིའི་བདག་པོ་ཞེས་བྱ་བ་བྱུང་བ་དེ། གཞན་ཞིག་ཡིན་པ་སྙམ་
དུ་སེམས་ན་ནི། རིགས་ཀྱི་བུ། དེ་ལྟར་མི་བལྟ་སྟེ། འཇམ་དཔལ་གཞོན་ནུར་གྱུར་པ་ནི། དེའི་ཚེ་དེའི་དུས་ན། རྒྱལ་པོ་མིའི་བདག་པོ་ཞེས་བྱ་བ་འཁོར་ལོས་བསྒྱུར་བ། སངས་རྒྱས་ཀྱི་རིགས་
རྒྱུན་མི་གཅོད་པ་ལ་ཞུགས་པའོ། །ཁོ་མོ་སད་པར་བྱེད་པའི་མཚན་མོའི་ལྷ་མོ་དེ་ནི། བྱང་ཆུབ་སེམས་དཔའ་ཀུན་ཏུ་བཟང་པོས་སྤྲུལ་པའོ། །རིགས་ཀྱི་བུ། དེ་ལ་ཇི་སྙམ་དུ་སེམས། དེའི་
ཚེ་དེའི་དུས་ན། འཁོར་ལོས་བསྒྱུར་བའི་བཙུན་མོ་བུད་མེད་རིན་པོ་ཆེ་བཟང་པོའི་བློ་གྲོས་མ་ཞེས་བྱ་བ་བྱུང་བ་དེ། གཞན་ཞིག་ཡིན་པ་སྙམ་དུ་སེམས་ན་ནི། དེ་ལྟར་མི་བལྟ་སྟེ། ཁོ་མོ་

45-1-359a

ནི་དེའི་ཚེ་དེའི་དུས་ན། འཁོར་ལོས་བསྒྱུར་བའི་བཙུན་མོ་བུད་མེད་རིན་པོ་ཆེ་བཟང་པོའི་བློ་གྲོས་མ་ཞེས་བྱ་བར་གྱུར་ཏེ། ཁོ་མོ་མཚན་མོའི་ལྷ་མོ་དེས་སད་པར་
བྱས་ནས། སངས་རྒྱས་བལྟ་བ་ལ་ཡང་དག་པར་བསྐུལ་ཏོ། །རིགས་ཀྱི་བུ། ཁོ་མོས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་དེ་སྲིད་ཅིག་ནས་བསྐྱེད་དེ། དེ་ལྟར་
ཁོ་མོ་སེམས་བསྐྱེད་པ་དེའི་མཐུས། བསྐལ་པ་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་དུ་ནམ་ཡང་ངན་སོང་ལོག་པར་ལྟུང་བར་མ་སྐྱེས་ཏེ། རྟག་ཏུ་རྒྱུན་མི་འཆད་པར་ལྷ་དང་མིའི་
འགྲོ་བའི་རྒྱུད་ལ་རྟེན་ཅིང༌། ཐམས་ཅད་དུའང་དེ་བཞིན་གཤེགས་པ་བལྟ་བ་དང་ལྡན་པར་གྱུར་ཏོ། །ཐ་མར་ཁོ་མོས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་རིན་ཆེན་དཔལ་གྱི་སྒྲོན་མ་ཡོན་ཏན་རྒྱལ་མཚན་མཐོང་བ་ཙམ་གྱིས་བྱང་ཆུབ་སེམས་དཔའི་རྣམ་པར་ཐར་པ་ཀུན་ཏུ་བཟང་པོའི་དགའ་བ་ཤིན་ཏུ་ཡངས་ཤིང་
དྲི་མ་མེད་པའི་ཤུགས་ཀྱི་རྒྱལ་མཚན་ཞེས་བྱ་བ་འདི་ཐོབ་སྟེ། དེ་ཐོབ་པས་ཁོ་མོ་སེམས་ཅན་ཡོངས་སུ་སྨིན་པར་བྱ་བ་དང༌། གདུལ་བའི་དོན་དུ་རྣམ་པ་འདི་ལྟ་བུས་སྟ་གོན་དུ་
གནས་པ་ཡིན་ནོ། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པ་ཀུན་ཏུ་བཟང་པོའི་དགའ་བ་རྒྱ་ཆེན་པོའི་ཤུགས་ཀྱི་རྒྱལ་མཚན་འདི་ཤེས་པར་ཟད་ན། ཁོ་མོས་བྱང་

45-1-359b

ཆུབ་སེམས་དཔའ་དེ་བཞིན་གཤེགས་པ་ཐམས་ཅད་ཀྱི་ཞབས་ཀྱི་དྲུང་ན་འཁོད་ཅིང༌། སེམས་ཀྱི་སྐད་ཅིག་རེ་རེ་ལ་ཐམས་ཅད་མཁྱེན་པ་ཉིད་དུ་འཇུག་པའི་ཤུགས་དྲག་པོ་རྒྱ་མཚོ་ཆེན་པོ་
རབ་ཏུ་ཐོབ་པ། འཇུག་པའི་སྒོ་ཐམས་ཅད་ལ་སེམས་ཀྱི་སྐད་ཅིག་རེ་རེ་ཞིང་སྨོན་ལམ་ཆེན་པོ་རྒྱ་མཚོས་འཇུག་པ་རབ་ཏུ་ཐོབ་པ། སེམས་ཀྱི་སྐད་ཅིག་རེ་རེ་ཞིང་སྨོན་ལམ་རྒྱ་མཚོ་ཐམས་
ཅད་ཀྱི་ཚུལ་ལ་ཕྱི་མའི་མཐའི་བསྐལ་པར་སྤྱད་པའི་དཀྱིལ་འཁོར་མངོན་པར་བསྒྲུབ་པ་ལ་མཁས་པ། སྤྱོད་པ་རེ་རེ་ལ་ཡང་ལུས་སངས་རྒྱས་ཀྱི་ཞིང་ཐམས་ཅད་ཀྱི་རྡུལ་ཤིན་ཏུ་ཕྲ་བ་
སྙེད་མངོན་པར་བསྒྲུབ་པ་ལ་མཁས་པ། ལུས་རེ་རེས་ཀྱང་ཆོས་ཀྱི་དབྱིངས་ཀྱི་ཚུལ་རྒྱ་མཚོ་ཐམས་ཅད་རྒྱས་པར་འགེངས་པ་ལ་མཁས་པ། ཆོས་ཀྱི་དབྱིངས་ཀྱི་ཚུལ་རྒྱ་མཚོ་རེ་རེ་ལའང་
སངས་རྒྱས་ཀྱི་ཞིང་ཐམས་ཅད་དུ་སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་ལུས་རྣམ་པར་དམིགས་པའི་སྤྱོད་པ་ཡོངས་སུ་སྟོན་པ་ལ་མཁས་པ། ཞིང་ཐམས་ཅད་དུའང་
ཞིང་གི་རྡུལ་ཤིན་ཏུ་ཕྲ་བ་ཐམས་ཅད་ལ་དེ་བཞིན་གཤེགས་པ་རྒྱ་མཚོ་མཐའ་དང་དབུས་མེད་པ་ལ་འཇུག་པར་མཁས་པ། དེ་བཞིན་གཤེགས་པ་རེ་རེ་ཞིང་ཡང་ཆོས་ཀྱི་དབྱིངས་
ཀྱིས་ཀླས་པར་རྒྱས་པར་འགེངས་པའི་དེ་བཞིན་གཤེགས་པའི་རྣམ་པར་འཕྲུལ་པ་ལ་འཇུག་པར་མཁས་པ། དེ་བཞིན་གཤེགས་པ་རེ་རེའི་སྔོན་གྱི་མཐའི་བསྐལ་པ་ལ་བྱང་ཆུབ་

45-1-360a

སེམས་དཔའི་སྤྱོད་པའི་ཚོགས་ཡོངས་སུ་བསྒྲུབ་པ་ཡང་དག་པར་བསྡུས་པ་ལ་འཇུག་པར་མཁས་པ། དེ་བཞིན་གཤེགས་པ་རེ་རེའི་ཆོས་ཀྱི་འཁོར་ལོ་ཤིན་ཏུ་
ཡངས་པ་ཡང་དག་པར་བླང་བ་དང༌། ཡོངས་སུ་གཟུང་བ་ལ་མཁས་པ། དུས་གསུམ་ཐམས་ཅད་ཀྱི་དེ་བཞིན་གཤེགས་པའི་རྣམ་པར་འཕྲུལ་པའི་ཚུལ་རྒྱ་མཚོ་ལ་འཇུག་པར་
མཁས་པ་དེ་དག་གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། དེ་བཞིན་གཤེགས་པའི་འཁོར་གྱི་དཀྱིལ་འཁོར་འདི་ཉིད་ན། ཁོ་མོ་དང་རྒྱང་མི་
རིང་བ་ཞིག་ན་མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་ཞེས་བྱ་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་
དཔའི་སྤྱོད་པའི་དཀྱིལ་འཁོར་ལ་འཇུག་པར་བྱ་བ་དང༌། ཇི་ལྟར་ཡོངས་སུ་སྦྱང་བར་བྱ་བ་དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་རབ་ཏུ་དགའ་བའི་
མིག་འགྲོ་བར་རྣམ་པར་སྣང་བའི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བ་ལ། ལན་བརྒྱ་སྟོང་དུ་མར་གཡས་
ཕྱོགས་སུ་བསྐོར་བ་བྱས་ནས་ཡང་དང་ཡང་བལྟས་ཏེ། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་དྲུང་ནས་སོང་ངོ༌།།    །།བམ་པོ་བརྒྱ་ཐམ་

45-1-360b

པ༑ དེ་ནས་ཚོང་དཔོན་གྱི་བུ་ནོར་བཟང༌། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བའི་བྱང་ཆུབ་སེམས་དཔའི་རྣམ་པར་ཐར་པ་ཀུན་ཏུ་བཟང་པོའི་དགའ་བ་ཤིན་ཏུ་
ཡངས་ཤིང༌། དྲི་མ་མེད་པའི་ཤུགས་ཀྱི་རྒྱལ་མཚན་དེ་ལ་མོས་པར་བྱ་བ་དང༌། ཁོང་དུ་ཆུད་པར་བྱ་བ་དང༌། རྟོགས་པར་བྱ་བ་དང༌། ཤེས་པར་བྱ་བ་དང༌། ཡིད་ཆེས་པར་བྱ་བ་དང༌། རབ་
ཏུ་གཞོལ་བར་བྱ་བ་དང༌། རྒྱས་པར་དགང་བར་བྱ་བ་དང༌། རྗེས་སུ་ཤེས་པར་བྱ་བ་དང༌། རྗེས་སུ་དྲན་པར་བྱ་བ་དང༌། རྗེས་སུ་གཞོལ་བར་བྱ་བ་དང༌། སྒོམ་པ་བྱེད་ཅིང༌། དགེ་བའི་བཤེས་
གཉེན་གྱི་གདམས་ངག་ལ་ནན་ཏན་དུ་བྱ་བ་དང༌། གདམས་ངག་རྗེས་སུ་བསྟན་པ་ལ་བར་ཆད་མེད་པར་བྱ་བའི་ཕྱིར། མཚན་མོའི་ལྷ་མོ་རབ་ཏུ་དགའ་བའི་མིག་འགྲོ་བར་རྣམ་པར་སྣང་བས་
འགྲོ་ཁར་གདམས་པ་རྗེས་སུ་དྲན་པ་བྱེད་ཅིང༌། དགེ་བའི་བཤེས་གཉེན་བལྟ་བའི་རྗེས་སུ་སེམས་པའི་དབང་པོའི་དཀྱིལ་འཁོར་དང༌། དགེ་བའི་བཤེས་གཉེན་མཐོང་བ་ཐོབ་པར་བྱ་བ་ལ་ཡང་
དག་པར་སྤྱོད་པ་ཕྱོགས་ཀུན་ཏུ་མངོན་པར་བལྟས་པ་དང༌། དགེ་བའི་བཤེས་གཉེན་བཙལ་བར་ཡིད་ལ་བྱ་བ་དང༌། ང་རྒྱལ་ཐམས་ཅད་དང་བྲལ་བ་དང༌། དགེ་བའི་བཤེས་གཉེན་བསྙེན་
བཀུར་བའི་མཐུ་ཚོགས་ཆེན་པོ་ཡོངས་སུ་བསྒྲུབ་པར་ཞེ་ནོན་པ་དང༌། དགེ་བའི་བཤེས་གཉེན་དང་རྒྱུད་ཀྱི་ཚུལ་གཅིག་ཏུ་གྱུར་པའི་དགེ་བའི་རྩ་བས་དགེ་བའི་བཤེས་གཉེན་གྱི་ཐབས་

45-1-361a

མཁས་པའི་སྤྱོད་པ་ཐམས་ཅད་ལ་བསམ་པ་མི་ཕྱེད་པས་ཞུགས་པ། དགེ་བའི་བཤེས་གཉེན་ལ་བརྟེན་པ་ཡོངས་སུ་འཕེལ་བར་བྱ་བ་ལ་བརྩོན་འགྲུས་ཀྱི་
ཤུགས་ཆེན་པོ་རྒྱ་མཚོ་ཡོངས་སུ་སྐྱེས་པ། བསྐལ་པ་ཐམས་ཅད་དུ་དགེ་བའི་བཤེས་གཉེན་མཉམ་པ་ཉིད་ཁོང་དུ་ཆུད་པས་གནས་པར་བྱ་བའི་སྨོན་ལམ་དང་ལྡན་པ་དེ།
མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱི་དྲུང་དུ་སོང་ངོ༌། །དེ་དེ་ལྟར་འགྲོ་བའི་ཚེ། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་
གྱིས༑ བྱང་ཆུབ་སེམས་དཔའི་རྣམ་པར་ཐར་པ་འཇིག་རྟེན་ཐམས་ཅད་མངོན་དུ་གྱུར་པས། འགྲོ་བ་རྣམ་པར་འདུལ་བ་སྟོན་པའི་ཁྱུ་མཆོག་གི་མཐུ་ཕྱུང་བ་ཡོངས་སུ་བསྟན་པའི་
ཕྱིར༑ མཚན་དང་དཔེ་བྱད་བཟང་པོས་ཡོངས་སུ་གྲུབ་པའི་ལུས་བསྟན་ཏེ། མཛོད་སྤུ་ནས་འོད་ཟེར་ཡེ་ཤེས་ཀྱི་འོད་ཀུན་ཏུ་སྣང་བ་དྲི་མ་མེད་པའི་མདངས་ཀྱི་རྒྱལ་མཚན་ཞེས་བྱ་
བ་འོད་ཟེར་གྱི་མཐའ་དང་དབུས་མེད་པ་དང་ལྡན་པར་བཀྱེའོ། །དེས་འཇིག་རྟེན་ཐམས་ཅད་སྣང་བར་བྱས་ནས་ཚོང་དཔོན་གྱི་བུ་ནོར་བཟང་གི་སྤྱི་བོར་འདུས་ཏེ། ལུས་ཐམས་
ཅད་དུ་ཁྱབ་པར་གྱུར་ཏོ། །ཚོང་དཔོན་གྱི་བུ་ནོར་བཟང་ལ་འོད་ཟེར་དེས་རེག་པར་གྱུར་མ་ཐག་ཏུ་དེ་ཉིད་ཀྱི་མོད་ལ་ཏིང་ངེ་འཛིན་ཤིན་ཏུ་རྡུལ་དང་བྲལ་བ་ཞེས་བྱ་བའི་དཀྱིལ་

45-1-361b

འཁོར་ཐོབ་པར་གྱུར་ཏོ། །དེ་ཐོབ་པས་མཚན་མོའི་ལྷ་མོ་རབ་ཏུ་དགའ་བའི་མིག་འགོར་བར་རྣམ་པར་སྣང་བ་དང༌། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་ཀྱི་དཔལ་གཉིས་
ཀྱི་བར་གྱི་ལམ་ན་སའི་དཀྱིལ་འཁོར་ཡོད་པ་དེ་ལ་མེའི་རྡུལ་ཤིན་ཏུ་ཕྲ་བའམ། ཆུའི་རྡུལ་ཤིན་ཏུ་ཕྲ་བའམ། སའི་རྡུལ་ཤིན་ཏུ་ཕྲ་བའམ། རྡོ་རྗེའི་རྡུལ་ཤིན་ཏུ་ཕྲ་བའམ། ནོར་བུ་རིན་
པོ་ཆེའི་རྒྱལ་པོ་དམ་པ་སྣ་ཚོགས་ཀྱི་རྡུལ་ཤིན་ཏུ་ཕྲ་བའམ། མེ་ཏོག་དང༌། སྤོས་དང༌། ཕྱེ་མའི་རྡུལ་ཤིན་ཏུ་ཕྲ་བའམ། རྒྱན་ཐམས་ཀྱི་རྡུལ་ཤིན་ཏུ་ཕྲ་བའམ། དམིགས་པ་ཐམས་ཅད་
ཀྱི་རྡུལ་ཤིན་ཏུ་ཕྲ་བ་ཇི་སྙེད་ཅིག་ཡོད་པའི་རྡུལ་ཤིན་ཏུ་ཕྲ་བ་དེ་དག་ཐམས་ཅད་ལ་རྡུལ་ཕྲ་མོ་རེ་རེ་ཞིང་ཡང་འཇིག་རྟེན་གྱི་ཁམས་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་ཆུའི་
ཕུང་པོ་དང་བཅས། མེའི་ཕུང་པོ་དང་བཅས། རླུང་གི་ཕུང་པོ་དང་བཅས། སའི་ཕུང་པོ་དང་བཅས། འཇིག་རྟེན་གྱི་ཁམས་ཀྱི་མཚམས་དང་བཅས། གཞི་དང་བཅས། རྟེན་དང་བཅས་
པ་དབྱིབས་སྣ་ཚོགས་ཅན། སའི་གཞི་རྣམ་པ་ཐ་དད་པ་སྣ་ཚོགས་དང་ལྡན་པ། རིའི་འཁོར་སྣ་ཚོགས་ཅན། ཆུ་ཀླུང་དང༌། མཚོ་སྣ་ཚོགས་ཀྱིས་བརྒྱན་པ། རྒྱ་མཚོ་སྣ་ཚོགས་ཀྱིས་ཀུན་
ནས་འཁོར་བ། ལྷ་རྫས་ཀྱིས་ཁྱིམ་སྣ་ཚོགས་ཀྱི་རྒྱན་དང་ལྡན་པ། །ཤིང་སྣ་ཚོགས་ཀྱིས་ཡོངས་སུ་གང་བ། ནམ་མཁའི་དབྱིངས་ཀྱི་རྒྱན་སྣ་ཚོགས་ཅན། ལྷའི་གྲོང་ཁྱེར་གྱི་ཁྱིམ་གྱི་

45-1-362a

རྒྱན་དང་བཅས་པ། ཀླུའི་གྲོང་ཁྱེར་གྱི་ཁྱིམ་གྱི་རྒྱན་དང་བཅས་པ། གནོད་སྦྱིན་གྱི་གྲོང་ཁྱེར་གྱི་ཁྱིམ་གྱི་རྒྱན་དང་བཅས་པ། དྲི་ཟའི་གྲོང་ཁྱེར་གྱི་ཁྱིམ་གྱི་
རྒྱན་དང་བཅས་པ། ལྷ་མ་ཡིན་གྱི་གྲོང་ཁྱེར་གྱི་ཁྱིམ་གྱི་རྒྱན་དང་བཅས་པ། ནམ་མཁའ་ལྡིང་གི་གྲོང་ཁྱེར་གྱི་ཁྱིམ་གྱི་བརྒྱན་དང་བཅས་པ། མིའམ་ཅིའི་གྲོང་ཁྱེར་གྱི་ཁྱིམ་གྱི་རྒྱན་
དང་བཅས་པ། ལྟོ་འཕྱེ་ཆེན་པོའི་གྲོང་ཁྱེར་གྱི་ཁྱིམ་གྱི་རྒྱན་དང་བཅས་པ། མིའི་གྲོང་ཁྱེར་གྱི་ཁྱིམ་གྱི་རྒྱན་དང་བཅས་པ། ཕྱོགས་དང་ཕྱོགས་མཚམས་ཐམས་ཅད་ན་རྣམ་པར་
གནས་པའི་སེམས་ཅན་ཐམས་ཅད་ཀྱི་གྲོང་ཁྱེར་གྱི་ཁྱིམ་གྱི་གནས་དང༌། སེམས་ཅན་དམྱལ་བའི་འཇིག་རྟེན་གྱི་ཡུལ་དང༌། བྱོལ་སོང་གི་སྐྱེ་གནས་ཀྱི་འཇིག་རྟེན་གྱི་ཡུལ་
དང༌། གཤིན་རྗེའི་འཇིག་རྟེན་གྱི་ཡུལ་དང༌། མི་དང་མི་མ་ཡིན་པའི་ལམ་གྱི་རྒྱུད་ཀྱི་ཤི་འཕོ་དང་སྐྱེ་བའི་ཡུལ་དང་བཅས་པ། སྐྱེ་བ་སྣ་ཚོགས་ཀྱིས་མ་འདྲེས་པའི་རྒྱུད་མཐའ་
ཡས་པའི་བྱེ་བྲག་ལ་ཡོངས་སུ་གཞོལ་བ་རྣམས་འདུ་ཞིང་འཇིག་པར་གྱུར་པ་མཐོང་ངོ༌། །འཇིག་རྟེན་གྱི་ཁམས་དེ་དག་ཀྱང་རྣམ་པ་སྣ་ཚོགས་སུ་མཐོང་སྟེ། འཇིག་རྟེན་གྱི་
ཁམས་ལ་ལ་ནི་ཀུན་ནས་ཉོན་མོངས་པར་མཐོང་ངོ༌། །ལ་ལ་ནི་ཡོངས་སུ་དག་པར་མཐོང་ངོ༌། །ལ་ལ་ནི་ཤིན་ཏུ་ཀུན་ནས་ཉོན་མོངས་པར་མཐོང་ངོ༌། །ལ་ལ་ནི་ལམ་གྱི་རྒྱུད་

45-1-362b

ཡོངས་སུ་དག་པ་མཐོང་ངོ༌། །ལ་ལ་ནི་ཀུན་ནས་ཉོན་མོངས་པ་ལ་ཡོངས་སུ་དག་པར་མཐོང་ངོ༌། །ལ་ལ་ནི་རྣམ་པར་དག་པ་ལ་ཀུན་ནས་ཉོན་མོངས་པར་མཐོང་ངོ༌། །ལ་ལ་ནི་ཤིན་ཏུ་ཡོངས་
སུ་དག་པར་མཐོང་ངོ༌། །ལ་ལ་ནི་གཞི་མཉམ་པར་མཐོང་ངོ༌། །ལ་ལ་ནི་སྤྱིའུ་ཚུགས་སུ་གནས་པར་མཐོང་ངོ༌། །ལ་ལ་ནི་སྣྲེལ་ཞིར་འདུག་པར་མཐོང་ངོ༌། །འཇིག་རྟེན་གྱི་ཁམས་དེ་དག་
གི་སེམས་ཅན་གྱི་ལམ་གྱི་རྒྱུད་དང༌། སེམས་ཅན་གྱི་སྐྱེ་གནས་ཐམས་ཅད་ན། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ། སེམས་ཅན་སོ་སོ་ནས་འདུལ་
བའི་རྐྱེན་བཞིན་དུ་འཇིག་རྟེན་ཐམས་ཅད་ལ་མ་འདྲེས་པར་ཡོངས་སུ་བསྟན་པའི་ཕྱིར། སེམས་ཅན་ཐམས་ཅད་ལ་མངོན་དུ་གྱུར་པར་གནས་པར་མཐོང་ངོ༌། །སེམས་ཅན་ཚེའི་
ཚད་རྣམ་པ་ཇི་ལྟ་བུ་དང་ལྡན་པ་དང༌། མོས་པའི་སྤྱོད་ཡུལ་རྣམ་པ་སྣ་ཚོགས་ཅན་དང༌། ལུས་རྣམ་པ་ཇི་ལྟ་བུ་དང་ལྡན་པ་དང༌། ངག་རྣམ་པར་ཕྱེ་བ་དང༌། ངེས་པའི་ཚིག་གི་
འདུ་བྱེད་ཀྱི་ཐ་སྙད་རྣམ་པ་ཇི་ལྟ་བུ་དང་ལྡན་པ་དང༌། སྦྱོར་བའི་རྣམ་པ་ཇི་ལྟ་བུ་དང་ལྡན་པ་དང༌། དབང་གི་རྣམ་པ་ཇི་ལྟ་བུ་དང་ལྡན་པ་རྣམས་ཡོངས་སུ་སྨིན་པར་བྱ་བ་དང༌།
གདུལ་བའི་དོན་དུ་སེམས་ཅན་ཐམས་ཅད་ལ་མ་འདྲེས་པར་མངོན་སུམ་དུ་གནས་པར་མཐོང་ངོ༌། །དེ་ཡང་འདི་ལྟ་སྟེ། སེམས་ཅན་དམྱལ་བའི་ལམ་གྱི་རྒྱུད་དུ་གཏོགས་པའི་

45-1-363a

སེམས་ཅན་རྣམས་ཀྱི་སེམས་ཅན་དམྱལ་བའི་སྡུག་བསྔལ་དང༌། འཇིགས་པ་རྣམ་པར་བཟློག་པ་དང༌། བྱོལ་སོང་གི་སྐྱེ་གནས་སྣ་ཚོགས་སུ་སྐྱེས་པའི་སེམས་
ཅན་རྣམས་ཀྱི་གཅིག་ལ་གཅིག་ཟ་བའི་འཇིགས་པ་རྣམ་པར་བཟློག་པ་དང༌། གཤིན་རྗེའི་འཇིག་རྟེན་གྱི་ལམ་གྱི་རྒྱུད་དུ་གཏོགས་པའི་སེམས་ཅན་རྣམས་ཀྱི་བཀྲེས་པ་དང༌། སྐོམ་
པ་ལ་སོགས་པའི་སྡུག་བསྔལ་གྱི་འཇིགས་པ་རྣམ་པར་བཟློག་པ་དང༌། ཀླུའི་འཇིག་རྟེན་གྱི་ལམ་གྱི་རྒྱུད་དུ་གཏོགས་པའི་སེམས་ཅན་རྣམས་ཀྱི་ཀླུའི་སྡུག་བསྔལ་དང༌། འཇིགས་པ་
ཐམས་ཅད་རྣམ་པར་བཟློག་པ་དང༌། འདོད་པའི་ཁམས་སུ་གཏོགས་པའི་སེམས་ཅན་ཐམས་ཅད་ཀྱི་འདོད་པའི་ཁམས་ཀྱི་སྡུག་བསྔལ་དང༌། འཇིགས་པ་རྣམ་པར་བཟློག་པ་དང༌། མིའི་
འཇིག་རྟེན་གྱི་ལམ་གྱི་རྒྱུད་དུ་གཏོགས་པའི་སེམས་ཅན་རྣམས་ཀྱི་མཚན་མོ་མུན་པ་མུན་ནག་གིས་ཆོད་པའི་མུན་པའི་འཇིགས་པ་ཐམས་ཅད་རྣམ་པར་བཟློག་པ་དང༌། མི་སྙན་པ་དང༌།
བསྔགས་པ་མ་ཡིན་པ་དང༌། གྲགས་པ་མ་ཡིན་པའི་སྒྲ་དང༌། ཚིགས་སུ་བཅད་པ་ལ་མངོན་པར་ཞེན་པའི་སེམས་ཅན་རྣམས་ཀྱི་གྲགས་པ་མ་ཡིན་པ་དང༌། བསྔགས་པ་མ་ཡིན་པའི་
འཇིགས་པ་རྣམ་པར་བཟློག་པ་དང༌། འཁོར་གྱི་འཇིགས་པར་ལྷུང་བའི་སེམས་ཅན་རྣམས་ཀྱི་འཁོར་དུ་བག་ཚ་བའི་འཇིགས་པ་རྣམ་པར་བཟློག་པ་དང༌། འཆི་བས་འཇིགས་ཤིང་དངངས་

45-1-363b

པའི་སེམས་ཅན་རྣམས་ཀྱི་འཆི་བའི་འཇིགས་པ་རྣམ་པར་བཟློག་པ་དང༌། ངན་སོང་གི་གཡང་སས་འཇིགས་ཤིང་དངངས་པའི་སེམས་ཅན་རྣམས་ཀྱི་ངན་སོང་གི་གཡང་སས་འཇིགས་
པ་རྣམ་པར་བཟློག་པ་དང༌། འཚོ་བ་མེད་པས་འཇིགས་ཤིང་སྐྲག་པའི་སེམས་ཅན་རྣམས་ཀྱི་འཚོ་བ་མེད་པའི་འཇིགས་པ་རྣམ་པར་བཟློག་པ་དང༌། དགེ་བའི་རྩ་བ་ཆུད་ཟོས་ཀྱིས་འཇིགས་
ཤིང༌། བག་ཚ་བའི་སེམས་ཅན་རྣམས་ཀྱི་དགེ་བའི་རྩ་བ་ཆུད་ཟོས་ཀྱིས་འཇིགས་པ་རྣམ་པར་བཟློག་པ་དང༌། བྱང་ཆུབ་ཀྱི་སེམས་ཉམས་ཀྱིས་འཇིགས་ཤིང་བག་ཚ་བའི་སེམས་ཅན་
རྣམས་ཀྱི་བྱང་ཆུབ་ཀྱི་སེམས་ཉམས་ཀྱིས་འཇིགས་པ་རྣམ་པར་བཟློག་པ་དང༌། སྡིག་ཏོའི་གྲོགས་པོ་དང་ཕྲད་ཀྱིས་འཇིགས་ཤིང་བག་ཚ་བའི་སེམས་ཅན་རྣམས་ཀྱི་སྡིག་ཏོའི་གྲོགས་
པོ་དང་ཕྲད་པའི་འཇིགས་པ་རྣམ་པར་བཟློག་པ་དང༌། དགེ་བའི་བཤེས་གཉེན་དང་བྲལ་གྱིས་དོགས་ཤིང༌། བག་ཚ་བའི་སེམས་ཅན་རྣམས་ཀྱི་དགེ་བའི་བཤེས་གཉེན་དང་བྲལ་བའི་
འཇིགས་པ་རྣམ་པར་བཟློག་པ་དང༌། ཉན་ཐོས་དང༌། རང་སངས་རྒྱས་ཀྱི་སར་ལྷུང་གིས་འཇིགས་ཤིང་བག་ཚ་བའི་སེམས་ཅན་རྣམས་ཀྱི་ཉན་ཐོས་དང༌། རང་སངས་རྒྱས་ཀྱི་སར་ལྷུང་
བའི་འཇིགས་པ་རྣམ་པར་བཟློག་པ་དང༌། འཁོར་བའི་གནས་སྣ་ཚོགས་ཀྱི་སྡུག་བསྔལ་གྱིས་འཇིགས་ཤིང་སྐྲག་པ་རྣམས་ཀྱི་འཁོར་བའི་གནས་སྣ་ཚོགས་ཀྱི་སྡུག་བསྔལ་གྱི་

45-1-364a

འཇིགས་པ་རྣམ་པར་བཟློག་པ་དང༌། སེམས་ཅན་སྐལ་པ་མི་མཉམ་པ་དང་ཕྲད་ཀྱིས་འཇིགས་ཤིང་བག་ཚ་བ་རྣམས་ཀྱི་སེམས་ཅན་སྐལ་པ་མི་མཉམ་པ་དང་
ཕྲད་པའི་འཇིགས་པ་རྣམ་པར་བཟློག་པ་དང༌། དུས་མི་བཟད་པར་སྐྱེས་ཀྱིས་འཇིགས་ཤིང་བག་ཚ་བ་རྣམས་ཀྱི་དུས་མི་བཟད་པར་སྐྱེ་བའི་འཇིགས་པ་རྣམ་པར་བཟློག་པ་དང༌། རིགས་
ངན་པར་སྐྱེས་ཀྱིས་འཇིགས་ཤིང་བག་ཚ་བ་རྣམས་ཀྱི་རིགས་ངན་པར་སྐྱེ་བའི་འཇིགས་པ་རྣམ་པར་བཟློག་པ་དང༌། སྡིག་ཏོའི་ལས་བྱས་ཀྱིས་འཇིགས་ཤིང་བག་ཚ་བ་རྣམས་ཀྱི་
སྡིག་ཏོའི་ལས་བྱེད་པའི་འཇིགས་པ་རྣམ་པར་བཟློག་པ་དང༌། ལས་དང་ཉོན་མོངས་པའི་སྒྲིབ་པས་འཇིགས་ཤིང་དངངས་པ་རྣམས་ཀྱིས་ལས་དང༌། ཉོན་མོངས་པའི་སྒྲིབ་པའི་
འཇིགས་པ་རྣམ་པར་བཟློག་པ་དང༌། འདུ་ཤེས་ཀྱི་རྣམ་པ་སྣ་ཚོགས་ཀྱི་གནས་དང༌། འཆིང་བས་འཇིགས་ཤིང་དངངས་པ་རྣམས་ཀྱི་འདུ་ཤེས་ཀྱི་རྣམ་པ་སྣ་ཚོགས་ཀྱི་གནས་
དང༌། འཆིང་བའི་འཇིགས་པ་རྣམ་པར་བཟློག་པ་དང༌། སེམས་ཅན་ཐམས་ཅད་ལ་སོ་སོར་མངོན་དུ་གྱུར་པར་གནས་པར་མཐོང་ངོ༌། །འདི་ལྟ་སྟེ། སྒོ་ང་ལས་སྐྱེས་པའི་སེམས་
ཅན་དང༌། མངལ་ནས་སྐྱེས་པ་དང༌། དྲོད་གཤེར་ལས་སྐྱེས་པ་དང༌། རྫུས་ཏེ་སྐྱེས་པ་དང༌། གཟུགས་ཡོད་པ་དང༌། གཟུགས་མེད་པ་དང༌། འདུ་ཤེས་ཡོད་པ་དང༌། འདུ་ཤེས་

45-1-364b

མེད་པ་དང༌། འདུ་ཤེས་ཡོད་པའང་མ་ཡིན། འདུ་ཤེས་མེད་པའང་མ་ཡིན་པའི་སེམས་ཅན་ཐམས་ཅད་ཡོངས་སུ་བསྐྱབས་པའི་སྨོན་ལམ་གྱི་སྟོབས་མངོན་པར་སྒྲུབ་པ་དང༌།
བྱང་ཆུབ་སེམས་དཔའི་ཏིང་ངེ་འཛིན་གྱི་ཤུགས་དྲག་པོ་དང༌། རྣམ་པར་གནོན་པ་ཤིན་ཏུ་ཡངས་པའི་སྟོབས་དང༌། བྱང་ཆུབ་སེམས་དཔའི་མངོན་པར་ཤེས་པ་ཆེན་པོ་སྟོབས་དང༌།
མཐུ་དང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་མངོན་པར་བསྒྲུབས་པའི་སྟོབས་ཀྱིས་སྙིང་རྗེ་ཆེན་པོའི་ཚུལ་རྒྱ་མཚོའི་ཤུགས་དྲག་པོ་ཤིན་ཏུ་སྐྱེས་པའི་
ཕྱིར༑ འགྲོ་བ་ཐམས་ཅད་དུ་ཐོགས་པ་མེད་པའི་བྱམས་པ་ཆེན་པོས་རྒྱས་པར་དགང་བ་དང༌། སེམས་ཅན་ཐམས་ཅད་ཀྱི་བདེ་བ་ཡོངས་སུ་བསྒྲུབས་པ་དང༌། དགའ་བའི་ཤུགས་རྣམ་
པར་འཕེལ་བར་བྱ་བ་དང༌། སེམས་ཅན་ཐམས་ཅད་ཡོངས་སུ་བསྡུ་བའི་ཡེ་ཤེས་རབ་ཏུ་བསྒྲུབ་པའི་ཕྱིར། བྱང་ཆུབ་སེམས་དཔའི་རྣམ་པར་ཐར་པ་རྒྱ་ཆེན་པོའི་རྣམ་པར་འཕྲུལ་པ་
དང༌། ཁྱུ་མཆོག་གི་མཐུ་ཕྱུང་བ་དང་ལྡན་པས་ཞིང་ཐམས་ཅད་ཡོངས་སུ་དག་པར་བྱ་བ་ལ་མངོན་དུ་གྱུར་པ་གནས་པར་མཐོང་ངོ༌། །ཆོས་ཅད་ཀྱི་རྒྱུས་ཤེས་པར་བྱ་བ་ལ་མངོན་དུ་གྱུར་
པ་དང༌། སངས་རྒྱས་ཐམས་ཅད་མཆོད་ཅིང་རིམ་གྲོར་བྱ་བ་ལ་མངོན་དུ་གྱུར་པ་དང༌། དེ་བཞིན་གཤེགས་པ་ཐམས་ཅད་ཀྱི་བསྟན་པ་ཡོངས་སུ་གཟུང་བ་ལ་མངོན་དུ་གྱུར་པ་དང༌། དགེ་

45-1-365a

བའི་རྩ་བ་ཐམས་ཅད་བསགས་པ་ལ་མངོན་དུ་གྱུར་པ་དང༌། བྱང་ཆུབ་སེམས་དཔའི་སྤྱོད་པ་ཐམས་ཅད་རྣམ་པར་འཕེལ་བར་བྱ་བ་ལ་མངོན་དུ་གྱུར་པ་དང༌།
སེམས་ཅན་ཐམས་ཅད་ཀྱི་སེམས་ལ་སྒྲིབ་པ་མེད་པར་མངོན་དུ་གྱུར་པར་གནས་པ་དང༌། སེམས་ཅན་ཐམས་ཅད་ཀྱི་དབང་པོ་ཡོངས་སུ་སྨིན་པར་བྱ་བ་ལ་མངོན་དུ་གྱུར་པར་གནས་
པ་དང༌། སེམས་ཅན་ཐམས་ཅད་ཀྱི་མོས་པ་རྒྱ་མཚོ་རྣམ་པར་སྦྱང་བ་ལ་མངོན་དུ་གྱུར་པ་དང༌། སེམས་ཅན་ཐམས་ཅད་ཀྱི་སྒྲིབ་པའི་ཆོས་རྣམ་པར་བཟློག་པ་ལ་མངོན་དུ་གྱུར་
པ་དང༌། སེམས་ཅན་ཐམས་ཅད་ཀྱི་མི་ཤེས་པའི་མུན་པ་རྣམ་པར་བསལ་བ་ལ་མངོན་དུ་གྱུར་ཅིང༌། ཐམས་ཅད་མཁྱེན་པའི་ཡེ་ཤེས་སྣང་བ་ཡོངས་སུ་བསྐྱེད་པའི་དོན་དུ་གནས་
པ་མཐོང་ངོ༌། །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱི་བྱང་ཆུབ་སེམས་དཔའི་རྣམ་པར་ཐར་པའི་ཁྱུ་མཆོག་
གི་མཐུ་ཕྱུང་བ་དང༌། རྣམ་པར་འཕྲུལ་པ་འཇིག་རྟེན་ཐམས་ཅད་ལ་མངོན་པར་གནས་ཤིང༌། འགྲོ་བ་རྣམ་པར་འདུལ་བ་སྟོན་པ་བསམ་གྱིས་མི་ཁྱབ་པ་དེ་ལྟ་བུ་མཐོང་ནས་
རབ་ཏུ་དགའ་བ་སྐྱེས་ཏེ། སྤྲོ་བ་ཆེན་པོའི་ཤུགས་དྲག་པོ་རྒྱ་མཚོ་རབ་ཏུ་ཐོབ་ནས། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་ལ་ལུས་ཐམས་ཅད་ཀྱིས་

45-1-365b

ཕབ་སྟེ༑ ཕྱག་བྱས་ནས་ངོར་གྱེན་དུ་བལྟས་སོ། །དེ་ནས་མཚན་མོའི་ལྷ་མོ་སེམས་ཅན་ཀུན་སྐྱོང་བའི་གཟི་བརྗིད་དཔལ་གྱིས་བྱང་ཆུབ་སེམས་དཔའི་གཟུགས་དང༌། མཚན་རྣམ་པར་
དག་པ་དེ་མི་སྣང་བར་བྱས་ཏེ། མཚན་མོའི་ལྷ་མོའི་གཟུགས་སུ་བྱས་ནས། རྣམ་པར་འཕྲུལ་པ་ཐམས་ཅད་འབྱིན་ཅིང་འདུག་པར་གནས་སོ། །དེ་ནས་ཚོང་དཔོན་གྱི་བུ་ནོར་བཟང་གིས།
མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱི་མདུན་དུ་འདུག་སྟེ་ཐལ་མོ་སྦྱར་ནས། དེའི་ཚེ་ཚིགས་སུ་བཅད་པ་འདི་དག་སྨྲས་སོ། །ཁྱོད་ཀྱི་སྐུ་ཡངས་མཚན་རབ་རྒྱན་
གྱིས་བརྒྱན། །ཤིན་ཏུ་བཟང་ཞིང་མཛེས་པ་བདག་གིས་མཐོང༌། །ནམ་མཁའ་སྐར་མའི་ཚོགས་ཀྱིས་བརྒྱན་པ་བཞིན། །དཔེ་བྱད་བཟང་པོས་རྣམ་པར་བྲིས་པ་མཐོང༌། །འོད་ཀྱི་འཁོར་
ཅན་སྐུ་བཟང་དམ་པའི་མཆོག །མཐའ་ཡས་ཞིང་གི་རྡུལ་ཁམས་མང་པོ་སྙེད། །ཁ་དོག་སྣ་ཚོགས་རྣམ་པའི་དཔེ་ཚུལ་དུ། །ཕྱོགས་རྣམས་ཀུན་གྱི་དབྱིངས་སུ་ཁྱབ་པར་གང༌། །འོད་ཟེར་
དྲ་བ་མང་པོ་འགྲོ་སེམས་མཉམ། །ཁྱོད་ནི་བ་སྤུའི་སྒོ་ནས་འགྱེད་པ་མཛད། །འོད་ཟེར་སྒོ་ལ་པདྨོ་ཡིད་འོང་གནས། །ཁྱོད་ཀྱི་སྤྲུལ་པ་འགྲོ་བའི་སྡུག་བསྔལ་སེལ། །སྤོས་ཀྱི་ན་བུན་
སྤྲིན་དུ་ཆགས་པའི་འགྱེད། །འགྲོ་བའི་གཟུགས་སུ་གནས་ཏེ་ཀུན་ནས་མཛེས། །མེ་ཏོག་སྒོ་རྣམས་ཀུན་ནས་དགྱེ་མཛད་པས། །ཆོས་དབྱིངས་བཞུགས་པའི་རྒྱལ་བ་ཀུན་ཏུ་ཁྱབ། །ཁྱོད་

45-1-366a

ཀྱི་ཕྲག་པའི་ལྷུན་ཡངས་འཕགས་པ་ནི། །རིན་ཆེན་འོད་འཕྲོ་རི་བོ་རི་རབ་འདྲ། །དྲི་མེད་དེ་ནི་འགྲོ་བ་ཀུན་ཏུ་གསལ། །གཏི་མུག་མུན་ནག་རྣམ་པར་བཟློག་པ་
མཛད༑ ༑ཁྱོད་ཀྱི་དྲི་མེད་ཞལ་མདོག་བཟང་པོ་ལས། །ན་བུན་སྤྲིན་དང་ཉི་མ་ཡངས་པ་འབྱུང༌། །ཁྱོད་ཀྱི་ཉི་མའི་འཁོར་འདྲ་འོད་བཟང་བ། །རྣམ་པར་སྣང་མཛད་སྤྱོད་ཡུལ་ཡངས་
པ་འབྱིན། །ཁྱོད་ཀྱི་སྤྱན་ནས་ཟླ་སྐར་འོད་འབྱུང་བ། །རྟག་ཏུ་དྲི་མེད་སྤྲིན་ལྟར་མང་བ་སྟེ། །དེ་དག་ཕྱོགས་བཅུར་བཀང་ཞིང་འགྲོ་བ་རྣམས། །རབ་ཏུ་སྣང་བྱེད་འཇིག་རྟེན་རབ་རིབ་སེལ།།
ཁྱོད་ཀྱི་མཚན་ལས་འགྲོ་བའི་ལུས་མཉམ་པའི། །སྤྲུལ་པ་རྒྱ་མཚོ་ཕྱོགས་སུ་ཁྱབ་པར་འཕྲོ། །དེ་དག་ཆོས་དབྱིངས་ཡངས་པ་རྒྱས་འགེངས་ཤིང༌། །སེམས་ཅན་ཚད་མེད་ཚོགས་
རྣམས་ཡོངས་སུ་འདུལ། །ཁྱོད་ཀྱི་སྐུ་ནི་འབྱམས་ཀླས་ཕྱོགས་སུ་སྣང༌། །འགྲོ་བ་ཀུན་ལ་མངོན་གྱུར་དགའ་བ་བསྐྱེད། །རྒྱལ་པོ་མེ་དང་རྐུན་པོ་ཆུས་བསྐྱེད་པའི། །འཇིགས་པ་ཐམས་
ཅད་རྣམ་སེལ་ཞི་བར་མཛད། །གང་ཚེ་ཁྱོད་ཀྱི་སྤྱན་སྔར་བདག་བཏང་ནས། །ཡོན་ཏན་རྣམ་པར་སེམས་ཤིང་ཉེར་ཕྱིན་པ། །དེ་ཚེ་འོད་ཟེར་དྲི་མེད་འཁོར་བཟང་པོ། །ཁྱོད་ཀྱི་ཞལ་
གྱི་སྨིན་མཚམས་གསེབ་ནས་འཐོན། །ཕྱོགས་རྣམས་རྒྱ་མཚོ་བརྒྱ་མང་སྣང་མཛད་ནས། །འཇིག་རྟེན་སྣང་བ་རྒྱ་ཆེ་ཡོངས་བསྐྱེད་དེ། །རྣམ་འཕྲུལ་རྣམ་པ་མང་པོ་རྣམས་བསྟན་

45-1-366b

ནས༑ ༑དེ་ཚེ་བདག་གི་ལུས་ཀྱི་གསེབ་ཏུ་ཞི། །གང་ཚེ་འོད་ཀྱི་འཁོར་གྱིས་བདག་རེག་པ། །དེ་ཚེ་བདེ་བ་རྨད་བྱུང་ཡངས་པ་མྱོང༌། །གཟུངས་དང་ཏིང་འཛིན་བརྒྱ་མང་ཡོངས་སུ་ནོན། །
ཕྱོགས་བཅུའི་རྒྱལ་བ་དཔག་ཡས་མཐོང་བར་གྱུར། །གོམ་པ་རྣམ་པོར་གྱེན་དུ་བཏེག་པ་ལའང༌། །རྡུལ་ཕྲན་གྲངས་སྙེད་ཚུལ་ནི་བདག་གིས་རིག །རྡུལ་ཕྲན་ཤིན་ཏུ་ཕྲ་བ་གཅིག་ལ་
ཡང༌། །ཞིང་གི་རྡུལ་སྙེད་ཞིང་རྣམས་མཐོང་བར་གྱུར། །རྡུལ་ལ་གནས་ཀྱང་རྣམ་པ་ཐ་དགུ་སྟེ། །ཞིང་མང་བརྒྱ་ནི་ཤིན་ཏུ་ཉོན་ཡང་མོངས། །དེ་ཡི་འགྲོ་བ་སྡུག་བསྔལ་ཉམས་སུ་མྱོང༌། །
ཆོ་ངེར་ངུ་ཞིང་སྨྲེ་སྔགས་ཡོངས་སུ་འདོན། །ཞིང་མང་ལ་ལ་ཀུན་ནས་ཉོན་མོངས་དག །དེ་ན་སྡུག་བསྔལ་མང་ཞིང་བདེ་བ་ཆུང༌། །རྒྱལ་བ་ཐུགས་རྗེ་ཅན་ཡང་དེར་སྐྱེ་སྟེ། །རྒྱལ་བའི་ཉན་
ཐོས་རང་རྒྱལ་དེ་བཞིན་ནོ། །ཞིང་ཚུལ་ལ་ལ་ཡོངས་དག་ཉོན་མོངས་ཏེ། །བྱང་ཆུབ་སེམས་དཔའི་གནས་བཟང་མང་པོས་བརྒྱན། །སྐྱེས་པ་བུད་མེད་ཡོངས་བརྒྱན་བལྟ་ན་སྡུག །སྐྱོན་
མེད་རྒྱལ་བའི་གདུང་ཡང་རྒྱུན་མི་འཆད། །ཞིང་རྣམས་རྒྱ་མཚོ་ཡངས་ཤིང་དྲི་མེད་པ། །རྡུལ་ལ་གནས་ཤིང་མཉམ་པའི་གཞི་དང་ལྡན། །དེ་དག་བསྐལ་པ་བརྒྱ་མང་སྔོན་གྱི་ཚེ། །
རྣམ་པར་སྣང་མཛད་སྤྱོད་མཛད་ཡོངས་སུ་སྦྱངས། །ཞིང་རྣམས་འབྱམས་ཀླས་ཀུན་ན་རྒྱལ་བ་དག །ཤིང་དབང་དམ་པའི་དྲུང་དུ་གཤེགས་པ་སྟོན། །རྣམ་པར་འཕྲུལ་ཞིང་བྱང་ཆུབ་

45-1-367a

འཚང་ཡང་རྒྱ། །ཆོས་ཀྱི་འཁོར་ལོ་བསྐོར་ཅིང་འདུལ་བ་སྟོན། །རྣམ་པར་སྣང་མཛད་སྤྱོད་ཡུལ་ཡངས་པ་ལ། །ཁྱོད་ཀྱང་ཀུན་ཏུ་རྗེས་སུ་བཞུད་པར་མཐོང༌།།
མཆོད་པ་སྟོང་ཕྲག་ཚད་མེད་ཁྲག་ཁྲིག་གིས། །རྒྱལ་བ་ཀུན་ལ་མངོན་པར་མཆོད་མཛད་མཐོང༌། །དེ་ནས་ཚོང་དཔོན་གྱི་བུ་ནོར་བཟང་གིས་ཚིགས་སུ་བཅད་པ་དེ་དག་སྨྲས་ནས།
མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་ལ་འདི་སྐད་ཅེས་སྨྲས་སོ། །ལྷ་མོ། བྱང་ཆུབ་སེམས་དཔའི་རྣམ་པར་ཐར་པ་དེ། དེ་ལྟ་བུར་ཟབ་པ་ནི་ངོ་མཚར་
ཆེན། རྣམ་པར་ཐར་པ་དེའི་མིང་ནི་ཅི་ཞེས་བགྱི། དེ་ཁྱོད་ཀྱིས་བརྙེས་ནས་ཡུན་ནི་ཇི་སྲིད་ཅིག་ལགས། བྱང་ཆུབ་སེམས་དཔས་ཇི་ལྟར་ནན་ཏན་དུ་བགྱིས་ན་རྣམ་པར་ཐར་པ་དེ་
ཡོངས་སུ་དག་པར་འགྱུར། སྨྲས་པ། རིགས་ཀྱི་བུ། གནས་འདི་ནི་ལྷ་དང་བཅས་པའི་འཇིགས་རྟེན་དང༌། ཉན་ཐོས་དང༌། རང་སངས་རྒྱས་སུ་བཅས་པས་ཡིད་ཆེས་པར་དཀའ་
བ་སྟེ༑ དེ་ཅིའི་ཕྱིར་ཞེ་ན། འདི་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་ཁོང་དུ་ཆུད་པ་རྣམས་ཀྱི་སྤྱོད་ཡུལ་ཏེ། འདི་ནི་བྱང་ཆུབ་སེམས་དཔའ་སྙིང་རྗེ་
ཆེན་པོ་ལྷུར་ལེན་པ། འགྲོ་བ་ཐམས་ཅད་ཡོངས་སུ་བསྐྱབ་པ་ལ་ཞུགས་པ། མི་ཁོམ་པ་དང༌། ངན་སོང་དང༌། ངན་འགྲོའི་ལམ་ཐམས་ཅད་རྣམ་པར་བཟློག་པ་ལ་ཞུགས་པ།

45-1-367b

སངས་རྒྱས་ཀྱི་ཞིང་ཁམས་ཐམས་ཅད་སངས་རྒྱས་ཀྱི་ཞིང་ཡོངས་སུ་དག་པ་བླ་ན་མེད་པར་བྱ་བ་ལ་ཞུགས་པ། སངས་རྒྱས་ཀྱི་ཞིང་ཐམས་ཅད་ན་བཞུགས་པའི་དེ་བཞིན་གཤེགས་
པའི་རིགས་རྒྱུན་མི་གཅོད་པ་ལ་ཞུགས་པ། སངས་རྒྱས་ཐམས་ཅད་ཀྱི་བསྟན་པ་ཡོངས་སུ་བཟུང་བ་ལ་ཞུགས་པ། བསྐལ་པ་ཐམས་ཅད་དུ་བྱང་ཆུབ་སེམས་དཔའི་སྤྱོད་པ་ལ་གནས་
པས་གནས་པར་བྱ་བའི་སྨོན་ལམ་ཆེན་པོ་རྒྱ་མཚོ་ལ་ཞུགས་པ། ཆོས་རྒྱ་མཚོ་ཐམས་ཅད་ལ་བསྒྲིབས་པ་མེད་པའི་ཡེ་ཤེས་སྣང་བ་རྣམ་པར་སྦྱང་བ་ལ་ཞུགས་པ། སྐད་ཅིག་རེ་རེ་ཞིང་
དུས་གསུམ་གྱི་ཚུལ་རྒྱ་མཚོ་ཐམས་ཅད་དུ་ཡེ་ཤེས་སྣང་བས་རྣམ་པར་གནས་པ་རབ་ཏུ་ཐོབ་པ་རྣམས་ཀྱི་ཡུལ་ཏེ། འོན་ཀྱང་དེ་བཞིན་གཤེགས་པའི་བྱིན་གྱི་རླབས་ཀྱིས་བསྟན་
པར་བྱའོ། །རིགས་ཀྱི་བུ། སྔོན་འདས་པའི་དུས་བསྐལ་པ་སངས་རྒྱས་ཀྱི་ཞིང་གི་རྡུལ་ཤིན་ཏུ་ཕྲ་བ་སྙེད་ཅིག་གི་ཕ་རོལ་ཏུ། འཇིག་རྟེན་གྱི་ཁམས་རྣམ་པར་སྣང་མཛད་གཟི་
བརྗིད་དཔལ་ཞེས་བྱ་བར། བསྐལ་པ་རྡུལ་དང་བྲལ་བའི་དཀྱིལ་འཁོར་ཅེས་བྱ་བ་བྱུང་སྟེ། བསྐལ་པ་དེ་ལ་སངས་རྒྱས་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་བྱུང་བར་གྱུར་ཏོ། །འཇིག་རྟེན་
གྱི་ཁམས་རྣམ་པར་སྣང་མཛད་གཟི་བརྗིད་དཔལ་ཞེས་བྱ་བ་དེ་ནི། རིན་པོ་ཆེ་ཐམས་ཅད་ཀྱི་སྤྲིན་གྱི་རྒྱན་གྱིས་བརྒྱན་པ་སྟེ། རྡོ་རྗེ་ལས་བྱས་པའི་གཞལ་མེད་ཁང་དང༌། གནས་

45-1-368a

ཀྱིས་ཡོངས་སུ་མཛེས་པར་བྱས་པའོ། །འཇིག་རྟེན་གྱི་ཁམས་དེའི་གཞི་ནི་རིན་པོ་ཆེའི་རྒྱལ་པོ་དྲི་མ་མེད་པའི་འོད་ཀྱི་རྒྱ་མཚོ་ལས་བླངས་པ་སྟེ། ལྷུན་དང་
ལུས་ནི་ནོར་བུ་རིན་པོ་ཆེ་སྤོས་ཐམས་ཅད་ཀྱི་རྒྱལ་པོ་ལས་གྱུར་པའོ། །དེ་ནི་དབྱིབས་ཀུན་ཏུ་ཟླུམ་པ་སྟེ། རྣམ་པར་དག་ཅིང་ཀུན་ནས་ཉོན་མོངས་པ། ལྷབ་ལྷུབ་ཐམས་ཅད་ཀྱི་
སྤྲིན་གྱི་བླ་རེས་ཀུན་ནས་ཁྱབ་པ། རིན་པོ་ཆེའི་ཁོར་ཡུག་རྒྱན་ཐམས་ཅད་དང་ལྡན་པ་རིམ་པ་སྟོང་གིས་ཡོངས་སུ་བསྐོར་བ། གླིང་བཞི་པ་བྱེ་བ་ཁྲག་ཁྲིག་བརྒྱ་སྟོང་གིས་ཤིན་
ཏུ་རྒྱས་པར་བརྒྱན་པ་སྟེ། དེ་ལ་གླིང་བཞི་པ་ལ་ལ་ནི་ཀུན་ནས་ཉོན་མོངས་པ་སྟེ། སེམས་ཅན་ཀུན་ནས་ཉོན་མོངས་པའི་ལས་དང་ལྡན་པ་རྣམས་ཀྱི་གནས་སོ། །ལ་ལ་ནི་ཀུན་
ནས་ཉོན་མོངས་ཤིང་རྣམ་པར་དག་པ་སྟེ། སེམས་ཅན་ལས་འདྲེན་མ་དང་ལྡན་པ་རྣམས་ཀྱི་གནས་སོ། །ལ་ལ་ནི་རྣམ་པར་དག་ཅིང་ཀུན་ནས་ཉོན་མོངས་པ་སྟེ། སེམས་ཅན་
ཡོངས་སུ་དག་ཅིང་ཀུན་ནས་ཉོན་མོངས་པ། དགེ་བའི་རྩ་བ་སྦྱངས་པ། ཁ་ན་མ་ཐོ་བ་ཉུང་བ་རྣམས་ཀྱི་གནས་སོ། །ལ་ལ་ནི་ཤིན་ཏུ་ཡོངས་སུ་དག་པ་སྟེ། བྱང་ཆུབ་སེམས་
དཔའ་དག་པ་རྣམས་ཀྱི་གནས་སོ། །འཇིག་རྟེན་གྱི་ཁམས་རྣམ་པར་སྣང་མཛད་གཟི་བརྗིད་དཔལ་ཞེས་བྱ་བ་དེའི་ཤར་ཕྱོགས་ལོགས་ཀྱི་ཁོར་ཡུག་གི་མཚམས་ན། གླིང་བཞི་པ་

45-1-368b

རིན་པོ་ཆེ་མེ་ཏོག་སྒྲོན་མའི་རྒྱལ་མཚན་ཞེས་བྱ་བ་རྣམ་པར་དག་ཅིང་ཀུན་ནས་ཉོན་མོངས་པ། མ་རྨོས། མ་སྐྱེས་པའི་འབྲས་ལ་ཡོངས་སུ་སྤྱོད་པ་སྔོན་གྱི་ལས་ཀྱི་རྣམ་པར་
སྨིན་པས་མངོན་པར་གྲུབ་པའི་ཁང་པ་བརྩེགས་པའི་གནས་དང༌། གཞལ་མེད་ཁང་ལ་ཡོངས་སུ་སྤྱོད་པ། འཁོར་ཀུན་ནས་ཡིད་བཞིན་གྱི་ཤིང་གིས་འཁོར་བ། སྤོས་ཀྱི་ཤིང་
སྣ་ཚོགས་ཀྱི་ལྷུན་ལས་སྤོས་ཀྱི་སྤྲིན་རྒྱུན་མི་འཆད་པར་འབྱུང་བ། ཕྲེང་བ་སྣ་ཚོགས་ཀྱི་ཤིང་ལས་ཕྲེང་བའི་སྤྲིན་རྒྱུན་མི་འཆད་པར་འབྱུང་བ། མེ་ཏོག་སྣ་ཚོགས་ཀྱི་ཤིང་ལས་
མེ་ཏོག་ཁ་དོག་དང་དྲི་བསམ་གྱིས་མི་ཁྱབ་པའི་སྤྲིན་གྱི་ཆར་རྒྱུན་མི་འཆད་པར་འབབ་པ། ཕྱེ་མ་ཁ་དོག་སྣ་ཚོགས་ཀྱི་ཤིང་གི་ལྷུན་ལས་སྤོས་རིན་པོ་ཆེའི་རྒྱལ་པོ་ཐམས་ཅད་
ཀྱི་ཕྱེ་མའི་ཆར་རྒྱུན་མི་འཆད་པར་འབབ་པ། རིན་པོ་ཆེའི་ཤིང་སྣ་ཚོགས་ལས་རིན་པོ་ཆེའི་འབྲུ་མང་པོ་འབྲུལ་བའི་ཁ་དོག་སྣང་བས་ཤིན་ཏུ་སྣང་བར་བྱས་པ། ལྷ་རྫས་ཀྱི་རོལ་
མོ་སྣ་ཚོགས་ཀྱི་ཤིང་ལས་སིལ་སྙན་སྣ་ཚོགས་ཀྱི་སྤྲིན་རླུང་གིས་བསྐྱོད་ཅིང༌། ནམ་མཁའི་དབྱིངས་ལས་སྒྲ་དབྱངས་སྙན་པ་འབྱུང་བ། ཉིན་མཚན་གྱི་བདེ་བ་ཉི་མ་དང༌། ཟླ་
བས་འབྱུང་བ། ནོར་བུ་རིན་པོ་ཆེ་ཀུན་ཏུ་སྣང་བས་གཞི་བྱས་པའི་ས་རབ་ཏུ་མཉམ་པར་གྱུར་པ་སྟེ། གླིང་བཞི་པ་དེར་རྒྱལ་པོའི་ཕོ་བྲང་བྱེ་བ་ཁྲག་ཁྲིག་བརྒྱ་སྟོང་བྱུང་བར་

45-1-369a

གྱུར་ཏེ༑ རྒྱལ་པོའི་ཕོ་བྲང་དེ་དག་རེ་རེ་ཞིང་ཡང་ཆུ་ཀླུང་སྟོང་གིས་ཡོངས་སུ་བསྐོར་བའོ། །ཆུ་ཀླུང་དེ་དག་ཐམས་ཅད་ཀྱང་ལྷ་རྫས་ཀྱི་མེ་ཏོག་སིལ་མས་གང་
བའོ༑ ༑ལྷ་རྫས་ཀྱི་རོལ་མོ་དང༌། གླུའི་སྒྲ་སྐད་སྙན་ཅིང་ཡིད་དུ་འོང་བ་འབྱིན་པའོ། །ཆུ་འགྲམ་རིན་པོ་ཆེའི་ཤིང་ཡིད་དུ་འོང་བས་རྣམ་པར་བརྒྱན་པའོ། །རིན་པོ་ཆེ་སྣ་ཚོགས་ཀྱིས་
ཤིན་ཏུ་བརྒྱན་པའི་གྲུ་ཕན་ཚུན་དུ་རྒྱུ་བའོ། །བདེ་བ་སྣ་ཚོགས་ཅི་དགའ་བར་ཡོངས་སུ་སྤྱད་དུ་ཡོད་པའོ། །ཆུ་ཀླུང་གི་མཚམས་ཀྱི་གཞི་རེ་རེ་དག་ན་ཡང་གྲོང་ཁྱེར་བྱེ་བ་ཁྲག་
ཁྲིག་བརྒྱ་སྟོང་ཕྲག་བཅུ་ཀུན་ནས་གནས་པ་སྟེ། གྲོང་ཁྱེར་དེ་དག་རེ་རེ་ཞིང་ཡང་གྲོང་རྡལ་བྱེ་བ་ཁྲག་ཁྲིག་བརྒྱ་ཕྲག་སྟོང་གི་འཁོར་གྱིས་ཡོངས་སུ་བསྐོར་བའོ། །གྲོང་དང་གྲོང་
ཁྱེར་དང་གྲོང་རྡལ་དེ་དག་ཐམས་ཅད་ཀྱང་ལྷ་རྫས་ཀྱི་བཟའ་ཤིང་གི་ར་བ་དང༌། གཞལ་མེད་ཁང་དང༌། ཁང་པ་བྱེ་བ་ཁྲག་ཁྲིག་བརྒྱ་ཕྲག་སྟོང་གི་འཁོར་གྱིས་ཡོངས་སུ་བསྐོར་
བའོ༑ ༑གླིང་བཞི་པ་དེའི་འཛམ་བུའི་གླིང་གི་དབུས་ན། རྒྱལ་པོའི་ཕོ་བྲང་དབུ་མ་རིན་པོ་ཆེའི་མེ་ཏོག་སྒྲོན་མ་ཞེས་བྱ་བ་ཡོད་པར་གྱུར་ཏེ། དེ་ནི་སྐྱིད་ཅིང་ལོངས་སྤྱོད་ཕུན་སུམ་
ཚོགས་པ་དང་ལྡན་ལ། རྟག་ཏུ་ལོ་ལེགས་ཤིང་བདེ་བའི་རྣམ་པ་ཐམས་ཅད་དང་ལྡན་པའོ། །ལྷ་དང་མི་མང་པོས་ཡོངས་སུ་གང་བའོ། །སེམས་ཅན་དགེ་བ་བཅུའི་ལས་ཀྱི་ལམ་དང་

45-1-369b

ལྡན་པ་རྣམས་ཀྱི་གནས་སུ་གྱུར་པ་སྟེ། རྒྱལ་པོའི་ཕོ་བྲང་རིན་པོ་ཆེའི་མེ་ཏོག་སྒྲོན་མ་ཞེས་བྱ་བ་དེ་ན། རྒྱལ་པོ་རྣམ་པར་སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་ཞེས་བྱ་བ་འཁོར་
ལོས་བསྒྱུར་བ་གླིང་བཞི་ལ་དབང་བ། པདྨོའི་སྙིང་པོ་ལ་རྫུས་ཏེ་བྱུང་བ། མི་ཆེན་པོའི་མཚན་སུམ་ཅུ་རྩ་གཉིས་ཀྱིས་ལུས་ཤིན་ཏུ་བརྒྱན་པ། ཆོས་དང་ལྡན་པ། ཆོས་ཀྱི་རྒྱལ་པོ་རིན་པོ་ཆེ་
བདུན་དང་ལྡན་པ་གནས་པར་གྱུར་ཏོ། །དེའི་བུ་དཔའ་ཞིང་རྟུལ་ཕོད་ལ་ཡན་ལག་དམ་པའི་གཟུགས་དང་ལྡན་པ། གཞན་གྱི་འཁོར་རབ་ཏུ་འཇོམས་པ། རྣམ་པ་ཐམས་ཅད་ཡོངས་སུ་ཚང་
བའི་ཡན་ལག་དམ་པ་དང་ལྡན་པ་སྟོང་ཚང་བར་བྱུང་ངོ༌། །དེའི་བཙུན་མོའི་འཁོར་གྱི་བུད་མེད་ཀྱང་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུ་ཡོད་པར་གྱུར་ཏེ། དེ་དག་ཀུན་ཀྱང་འཁོར་ལོས་
བསྒྱུར་བའི་སྐལ་བ་དང་མཉམ་པའི་དགེ་བའི་རྩ་བ་ལས་བྱུང་བ་མཐུན་པར་སྤྱོད་པ། རིན་པོ་ཆེའི་རྒྱན་རང་འཁྲུངས་སུ་བྱུང་བ། དགེ་བའི་སེམས་དང་ལྡན་པ། ལྷའི་བུ་མོ་དང་ཁྱད་པར་
མེད་པར་འདྲ་བའི་གཟུགས་ཅན། ཛམྦུ་ཆུ་ཀླུང་གི་གསེར་གྱི་ཁ་དོག་ལྟ་བུའི་མདོག་དང་ལྡན་པའི་ལུས་ཅན། ལུས་ཀྱི་བ་སྤུ་ལས་ལྷ་རྫས་ཀྱི་སྤོས་སྣ་ཚོགས་འབྱུང་བ། ལུས་ལས་
ལྷ་རྫས་ཀྱི་འོད་དྲི་ཞིམ་པོ་དྲི་མ་མེད་པ་རབ་ཏུ་འགྱེད་པ་ཤ་སྟག་གོ །དེའི་བློན་པོ་བྱེ་བ་ཕྲག་བཅུ་བྱུང་སྟེ། བློན་པོ་རིན་པོ་ཆེ་ལ་སོགས་པ་དག་གོ །འཁོར་ལོས་བསྒྱུར་བའི་རྒྱལ་པོ་རྣམ་

45-1-370a

པར་སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་དེའི་བཙུན་མོ་དམ་པ། བུད་མེད་རིན་པོ་ཆེ་དཔལ་གྱི་བཞིན་ཡོངས་སུ་རྒྱས་པ་ཞེས་བྱ་བ།
གཟུགས་མཛེས་ཤིང་སྡུག་པ། བལྟ་ན་ཡིད་དུ་འོང་བ། ཁ་དོག་བཟང་པོ་ཤིན་ཏུ་རྒྱས་པའི་དམ་པ་དང་ལྡན་པ། སྐྲ་མཐོན་མཐིང་དུ་འདུག་པ། མིག་དཀར་ནག་འབྱེས་པ།
མདོག་གསེར་གྱི་ཁ་དོག་ཏུ་འདུག་པ། ཚངས་པའི་དབྱངས་དང་ལྡན་པ། ལུས་ལས་འོད་རྟག་ཏུ་འབྱུང་བ། འཁོར་ཀུན་ཏུ་དཔག་ཚད་སྟོང་གི་ཚད་དུ་འོད་ཁ་དོག་དུ་མ་དང་ལྡན་
པ༑ ལྷ་རྫས་ཀྱི་དྲི་ཞིམ་པོ་ཅན་འགྱེད་པ་བྱུང་ངོ༌། །རྒྱལ་པོའི་བཙུན་མོ་དཔལ་གྱི་བཞིན་ཡོངས་སུ་རྒྱས་པ་ཞེས་བྱ་བ་དེ་ལས། བུ་མོ་པདྨོ་བཟང་མོ་མིག་ཡིད་དུ་འོང་བའི་དཔལ་
གྱི་ཟླ་བ་ཞེས་བྱ་བ། ཡན་ལག་ཐམས་ཅད་ཚང་བ། གཟུགས་མཛེས་ཤིང་སྡུག་པ། བལྟ་ན་ཡིད་དུ་འོང་བ། འཇིག་རྟེན་ཐམས་ཅད་ཀྱིས་བལྟ་ན་མི་ངོམས་པ་བྱུང་བར་གྱུར་ཏེ།
རིགས་ཀྱི་བུ། འདི་ལྟ་སྟེ། དཔེར་ན། འཁོར་ལོས་བསྒྱུར་བའི་རྒྱལ་པོ་ལ་བལྟ་ན་སུ་ཡང་ངོམས་པར་མི་འགྱུར་བ་དེ་བཞིན་དུ། འཁོར་ལོས་བསྒྱུར་བའི་བུ་མོ་པདྨོ་བཟང་མོ་
མིག་ཡིད་དུ་འོང་བའི་དཔལ་དེ་ལ་བལྟ་བས་ཀྱང༌། སུ་ཡང་ངོམས་པར་མི་འགྱུར་ཏེ། ཤེས་རབ་ཀྱིས་ཡོངས་སུ་ངོམས་པར་འགྱུར་བ་ནི་མ་གཏོགས་སོ། །དེའི་ཚེ་དེའི་དུས་ན་

45-1-370b

སེམས་ཅན་རྣམས་ཀྱང་ཚེ་དཔག་ཏུ་མེད་པར་གྱུར་ཏེ། ཚེ་ལ་གཅིག་ཏུ་ངེས་པ་མེད་པས་བར་མ་དོར་འཆི་བ་ནི་ཡོད་དོ། །དེའི་དུས་ན་སེམས་ཅན་རྣམས་ཀྱི་དབྱིབས་སྣ་ཚོགས་དང༌།
ཁ་དོག་སྣ་ཚོགས་དང༌། དབྱངས་སྣ་ཚོགས་དང༌། མིང་སྣ་ཚོགས་དང༌། རིགས་སྣ་ཚོགས་དང༌། ཚེའི་ཚད་སྣ་ཚོགས་དང༌། ཆུ་ཞེང་རྣམ་པ་ཐ་དད་པ་དང༌། མོས་པ་དང༌། སྟོབས་
དང༌། བརྩོན་འགྲུས་དང༌། མཐུ་རྣམ་པ་ཐ་དད་པ་དང༌། ཡིད་དུ་འོང་བ་དང༌། ཡིད་དུ་མི་འོང་བ་རྣམ་པ་ཐ་དད་པ་དང༌། ཡངས་པ་དང༌། དམའ་བ་ལ་མོས་པ་སྣ་ཚོགས་ཀྱང་ཡོད་
པར་གྱུར་ཏེ། དེ་ལ་སེམས་ཅན་ཇི་སྙེད་ཅིག་ཁ་དོག་བཟང་བ་དང༌། ཡངས་པ་ལ་མོས་པ་དང༌། ཡན་ལག་ཚང་བ་དང༌། བལྟ་ན་སྡུག་ཅིང་ཡིད་དུ་འོང་བར་གྱུར་པ་དེ་དག་ནི་འདི་
སྐད་ཅེས་འཛེར་ཏོ། །ཀྱེ། མི་དག །ང་ནི་ཁྱེད་པས་ཁ་དོག་ཆེས་བཟང་ངོ་ཞེས་ཟེར་རོ། །དེ་བཞིན་དུ་སེམས་ཅན་ཇི་སྙེད་ཅིག་ལུས་ཀྱི་དབྱིབས་ལེགས་པ་དང་ལྡན་པར་གྱུར་པ་དེ་
དག་ཀྱང༌། སེམས་ཅན་ལུས་ཀྱི་དབྱིབས་མི་སྡུག་པར་གྱུར་པ་རྣམས་ལ་རློམ་ཞིང་ཁྱད་དུ་གསོད་དོ། །དེ་དག་དེ་ལྟར་གཅིག་ལ་གཅིག་ཁྱད་དུ་གསོད་པ་ལས་བྱུང་བའི་མི་དགེ་
བའི་རྩ་བས་ཚེའི་ཚད་ལས་ཀྱང་ཡོངས་སུ་བྲི་བར་གྱུར་ཏོ། །ཁ་དོག་དང་སྟོབས་དང་བདེ་བ་ལས་ཀྱང་ཡོངས་སུ་བྲི་བར་གྱུར་ཏོ། །རྒྱལ་པོའི་ཕོ་བྲང་རིན་པོ་ཆེའི་མེ་ཏོག་སྒྲོན་མ་དེའི་

45-1-371a

བྱང་ཕྱོགས་ལོགས་ན། སྙིང་པོ་བྱང་ཆུབ་ཀྱི་ཤིང་ཀུན་དུ་གྲག་པའི་ཆོས་ཀྱི་སྤྲིན་སྒྲའི་རྒྱལ་མཚན་ཞེས་བྱ་བ། དེ་བཞིན་གཤེགས་པ་ཐམས་ཅད་ཀྱི་སྙིང་
པོ་བྱང་ཆུབ་ཀྱི་རྒྱན་སྐད་ཅིག་རེ་རེ་ལ་ཡོངས་སུ་སྟོན་པ། རྩ་བ་རིན་པོ་ཆེའི་རྒྱལ་པོ་རྡོ་རྗེ་ལྟར་སྲ་ཞིང་མི་འཇིག་པ། ནོར་བུ་རིན་པོ་ཆེ་ཐམས་ཅད་ལས་གྲུབ་པས། ལྷུན་ཤིན་ཏུ་
ཡངས་ཤིང་རྒྱས་པ། སྡོང་པོ་དང༌། ཡལ་ག་དང༌། ལོ་མ་དང༌། འདབ་མ་དང༌། མེ་ཏོག་དང༌། འབྲས་བུ་རིན་པོ་ཆེ་ཐམས་ཅད་ཀྱི་རྒྱུ་ལས་གྲུབ་པ། ཀུན་ཏུ་ཆ་མཉམ་པར་རྣམ་
པར་བཀོད་ཅིང་ཀུན་ཏུ་ཁྱབ་པའི་ཡལ་ག་དང་ལྡན་པ། རྒྱན་ཀུན་ཏུ་རྒྱས་པར་འགེངས་ཤིང་མི་ཟད་པ་དང་ལྡན་པ། རིན་པོ་ཆེ་སྣ་ཚོགས་ཀྱི་འོད་འཕྲོ་བ་དང༌། འོད་ཟེར་ཀུན་ཏུ་
སྣང་བར་འགྱེད་པ། དེ་བཞིན་གཤེགས་པ་ཐམས་ཅད་ཀྱི་ཡུལ་གྱི་རྣམ་པར་འཕྲུལ་བའི་དབྱངས་རྗེས་སུ་སྒྲོག་པ་ཡོད་དེ། སྙིང་པོ་བྱང་ཆུབ་དེའི་མདུན་རོལ་ན། སྤོས་ཆུའི་
མཚོ་རིན་པོ་ཆེའི་མེ་ཏོག་དང༌། གློག་དང༌། ཆོས་ཀྱི་འབྲུག་སྒྲའི་སྤྲིན་གྱི་དབྱངས་ཞེས་བྱ་བ་ཡོད་དེ། དེ་ནི་རིན་པོ་ཆེའི་ཤིང་བྱེ་བ་ཁྲག་ཁྲིག་བརྒྱ་སྟོང་ཕྲག་བཅུས་ཀུན་ནས་
བསྐོར་བ་སྟེ། རིན་པོ་ཆེའི་ཤིང་དེ་དག་ཐམས་ཅད་ཀྱང་བྱང་ཆུབ་ཀྱི་ཤིང་གི་དབྱིབས་སུ་འཁོད་པ་ཤ་སྟག་གོ །སྤོས་ཆུའི་མཚོ་ཆེན་པོ་རིན་པོ་ཆེའི་མེ་ཏོག་དང༌། གློག་དང༌།

45-1-371b

ཆོས་ཀྱི་འབྲུག་སྒྲའི་སྤྲིན་གྱི་དབྱངས་ཞེས་བྱ་བ་དེའི་འགྲམ་ཐམས་ཅད་ཀྱང༌། ནོར་བུ་རིན་པོ་ཆེ་ཐམས་ཅད་བཀྲམ་ཞིང་རྣམ་པར་བཀོད་པ་སྟེ། རིན་པོ་ཆེ་ཐམས་ཅད་ཀྱི་ཕྲེང་བ་སྣ་ཚོགས་
སུ་དཀྲིགས་པའོ། །རིན་པོ་ཆེ་རྣམ་པར་དག་པ་ལས་བྱས་པའི་ཁང་པ་སྣ་ཚོགས་ཀྱི་རྒྱན་གྱིས་ཡོངས་སུ་བརྒྱན་པའོ། །རྒྱན་རྣམ་པར་དག་པ་སྣ་ཚོགས་ཀྱི་རྒྱན་གྱིས་ཤིན་ཏུ་
བརྒྱན་པའོ། །སྙིང་པོ་བྱང་ཆུབ་དེའི་འཁོར་ཐམས་ཅད་ཀྱང་ནོར་བུ་རིན་པོ་ཆེའི་ཁང་པ་བརྩེགས་པ་ཆེན་པོ་རྒྱན་བསམ་གྱིས་མི་ཁྱབ་པ་དང་ལྡན་པ། པདྨོའི་སྙིང་པོ་ཅན་ཤ་སྟག་
གིས་ཡོངས་སུ་འཁོར་བ་སྟེ། སྤོས་ཆུའི་མཚོ་ཆེན་པོ་རིན་པོ་ཆེའི་མེ་ཏོག་དང༌། གློག་དང༌། ཆོས་ཀྱི་འབྲུག་སྒྲའི་སྤྲིན་གྱི་དབྱངས་ཞེས་བྱ་བ་དེའི་དབུས་ནས། པདྨོའི་རྒྱལ་པོ་ཆེན་
པོ་ལོ་མའི་མཚམས་ནས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཡུལ་རྣམ་པར་སྟོན་པའི་འོད་ཟེར་གྱི་སྤྲིན་གྱི་རྒྱན་ཅེས་བྱ་བ་བྱུང་བར་འགྱུར་ཏེ། པདྨོ་ཆེན་པོ་དེ་
ལ་དེ་བཞིན་གཤེགས་པ་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་དེ་དག་གི་ནང་ནས་བསྐལ་པའི་ཐོག་མ་པ། དེ་བཞིན་གཤེགས་པ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་
ཡོན་ཏན་དཔལ་གྱི་རྒྱལ་པོ་ཞེས་བྱ་བ་བྱུང་བར་གྱུར་ཏེ། དེ་ནི་བསྐལ་པ་དེ་ལ་ཐམས་ཅད་ཀྱི་ཐོག་མར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་

45-1-372a

སངས་རྒྱས་ཏེ། དེས་ལོ་སྟོང་ཕྲག་དུ་མ་ཞིག་ཏུ་ཆོས་བསྟན་པས་སེམས་ཅན་ཡོངས་སུ་སྨིན་པར་མཛད་ནས། ལོ་སྟོང་ཕྲག་བཅུར་འོད་ཟེར་
སྣང་བའི་རྣམ་པར་འཕྲུལ་པས་ཡོངས་སུ་སྨིན་པར་མཛད་དོ། །དེ་བཞིན་གཤེགས་པ་དེ་ལོ་སྟོང་ཕྲག་བཅུ་ན་འབྱུང་བར་འགྱུར་རོ་ཞེས་བྱ་བའི་ཚེ། པདྨོའི་རྒྱལ་པོ་ཆེན་པོ་
ལོ་མའི་མཚམས་ནས་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཡུལ་རྣམ་པར་སྟོན་པའི་འོད་ཟེར་གྱི་སྤྲིན་གྱི་རྒྱན་ཅེས་བྱ་བ་དེ་ལས། སེམས་ཅན་ཐམས་ཅད་
རྡུལ་དང་འབྱེད་པའི་སྒྲོན་མ་ཞེས་བྱ་བའི་འོད་ཟེར་བྱུང་བར་གྱུར་ཏེ། འོད་དེས་ཕོག་པའི་སེམས་ཅན་རྣམས་ཀྱིས་ཀྱང་ལོ་སྟོང་ཕྲག་བཅུ་ན་དེ་བཞིན་གཤེགས་པ་འབྱུང་
བར་འགྱུར་རོ་ཞེས་བྱ་བར་ཤེས་སོ། །ལོ་སྟོང་ཕྲག་དགུ་ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་དེ་ལས་རྡུལ་དང་བྲལ་བའི་དཔལ་
གྱི་སྙིང་པོ་ཞེས་བྱ་བའི་འོད་ཟེར་བྱུང་སྟེ། འོད་ཟེར་དེས་ཕོག་པའི་སེམས་ཅན་དེ་དག་གིས་ཀྱང་གཟུགས་ཐམས་ཅད་ཤིན་ཏུ་ཕྲ་བ་མཐོང་བར་གྱུར་ཏོ། །ལོ་སྟོང་ཕྲག་
བརྒྱད་ན་དེ་བཞིན་གཤེགས་པ་འབྱུང་ངོ་ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་པོ་དེ་ཉིད་ལས་འོད་ཟེར་སེམས་ཅན་ཐམས་ཅད་ཀྱི་ལས་རྣམ་པར་སྨིན་པའི་དབྱངས་ཞེས་བྱ་བ་

45-1-372b

བྱུང་སྟེ༑ དེས་ཕོག་པའི་སེམས་ཅན་དེ་དག་ཐམས་ཅད་ཀྱིས་ཀྱང་རང་རང་གི་ལས་རྒྱ་མཚོ་ཁོང་དུ་ཆུད་པར་གྱུར་ཏེ། ལས་དྲན་པའི་ཡེ་ཤེས་ཀྱང་ཐོབ་པར་གྱུར་ཏོ། །ལོ་སྟོང་ཕྲག་བདུན་
ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་དེ་ཉིད་ལས་འོད་ཟེར་དགེ་བའི་རྩ་བ་ཐམས་ཅད་ཡང་དག་པར་འབྱུང་བའི་དབྱངས་ཞེས་བྱ་བ་བྱུང་
སྟེ༑ འོད་ཟེར་དེས་སེམས་ཅན་དེ་དག་ལ་ཕོག་ནས། དབང་པོ་ཉམས་པ་མེད་ཅིང་ཡོངས་སུ་ཚང་བར་གྱུར་ཏོ། །ལོ་སྟོང་ཕྲག་དྲུག་ན་དེ་བཞིན་གཤེགས་པ་དེ་འབྱུང་བར་འགྱུར་རོ་
ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་པོ་དེ་ཉིད་ལས་འོད་ཟེར་སངས་རྒྱས་ཀྱི་ཡུལ་བསམ་གྱིས་མི་ཁྱབ་པའི་དབྱངས་ཞེས་བྱ་བ་བྱུང་སྟེ། དེས་སེམས་ཅན་དེ་དག་ལ་ཕོག་ནས་
བསམ་པ་རྒྱ་ཆེན་པོས་རྣམ་པར་འཕྲུལ་པར་གྱུར་ཏོ། །ལོ་སྟོང་ཕྲག་ལྔ་ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་པོ་དེ་ཉིད་ལས་འོད་
ཟེར་སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་སྒྲ་འབྱིན་པའི་གཟུགས་བརྙན་རྣམ་པར་དམིགས་པ་ཞེས་བྱ་བ་བྱུང་སྟེ། དེས་སེམས་ཅན་དེ་དག་ལ་ཕོག་ནས། སངས་
རྒྱས་ཀྱི་ཞིང་རྣམ་པ་ཐམས་ཅད་དུ་ཡོངས་སུ་དག་པར་མཐོང་བར་གྱུར་ཏོ། །ལོ་སྟོང་ཕྲག་བཞིན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་

45-1-373a

པོ་དེ་ཉིད་ལས་འོད་ཟེར་དེ་བཞིན་གཤེགས་པ་ཐམས་ཅད་ཀྱི་ཡུལ་ཐ་མི་དད་པའི་སྒྲོན་མ་ཞེས་བྱ་བ་བྱུང་སྟེ། དེས་སེམས་ཅན་དེ་དག་ལ་ཕོག་ནས་
དེ་བཞིན་གཤེགས་པ་དེའི་རྣམ་པར་འཕྲུལ་པ་ཐམས་ཅད་དུ་སོང་བ་ལ་ཞུགས་པར་གྱུར་ཏོ། །ལོ་སྟོང་ཕྲག་གསུམ་ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་
བའི་ཚེ༑ བྱང་ཆུབ་ཀྱི་ཤིང་ཆེན་པོ་དེ་ལས་འོད་ཟེར་འགྲོ་བ་ཐམས་ཅད་ལ་མངོན་དུ་གྱུར་པའི་སྒྲོན་མ་ཞེས་བྱ་བ་བྱུང་སྟེ། དེས་སེམས་ཅན་དེ་དག་ལ་ཕོག་ནས་དེ་བཞིན་གཤེགས་
པ་དེ་ཡང་མངོན་དུ་མོས་པས་མཐོང་བར་གྱུར་ཏོ། །ལོ་སྟོང་ཕྲག་གཉིས་ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་པོ་དེ་ལས་འོད་
ཟེར་དུས་གསུམ་གྱི་ཡེ་ཤེས་ཀྱི་གློག་གི་སྒྲོན་མ་ཞེས་བྱ་བ་དེ་བཞིན་གཤེགས་པ་ཐམས་ཅད་ཀྱི་སྔོན་གྱི་ཚུལ་རབ་ཏུ་སྒྲོག་པ་བྱུང་སྟེ། དེས་སེམས་ཅན་དེ་དག་ལ་རེག་ནས་
དེ་བཞིན་གཤེགས་པ་དེའི་སྔོན་གྱི་ཚུལ་རྒྱ་མཚོ་ལ་རྟོག་ཅིང་འཇུག་པར་གྱུར་ཏོ། །ལོ་སྟོང་ན་དེ་བཞིན་གཤེགས་པ་དེ་འབྱུང་བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་
ཆེན་པོ་དེ་ལས་འོད་ཟེར་ཡེ་ཤེས་རབ་རི་བ་མེད་པ་དེ་བཞིན་གཤེགས་པའི་སྒྲོན་མ་ཞེས་བྱ་བ་བྱུང་སྟེ། དེས་སེམས་ཅན་དེ་དག་ལ་ཕོག་ནས། དེ་བཞིན་གཤེགས་པ་ཐམས་

45-1-373b

ཅད་ཀྱི་རྣམ་པར་འཕྲུལ་པ་དང༌། ཞིང་ཐམས་ཅད་དང༌། སེམས་ཅན་ཐམས་ཅད་མཐོང་བར་འགྱུར་བའི་མིག་ཀུན་ཏུ་ལྟ་བ་ཐོབ་པར་གྱུར་ཏོ། །དེ་བཞིན་གཤེགས་པ་དེ་ལོ་བརྒྱ་ན་འབྱུང་
བར་འགྱུར་རོ་ཞེས་བྱ་བའི་ཚེ། བྱང་ཆུབ་ཀྱི་ཤིང་ཆེན་པོ་དེ་ཉིད་ལས་འོད་ཟེར་འགྲོ་བ་ཐམས་ཅད་ཀྱིས་སངས་རྒྱས་མཐོང་བ་རྣམ་པར་སྨིན་པའི་དགེ་བའི་རྩ་བ་ལས་བྱུང་བ་ཞེས་བྱ་བ་
བྱུང་སྟེ། དེས་སེམས་ཅན་དེ་དག་ལ་ཕོག་ནས། དེ་བཞིན་གཤེགས་པ་སྐྱེ་བའི་འདུ་ཤེས་ཐོབ་པར་གྱུར་ཏོ། །དེ་བཞིན་གཤེགས་པ་དེ་ཞག་བདུན་ན་སྐྱེ་བར་འགྱུར་རོ་ཞེས་བྱ་བའི་ཚེ།
བྱང་ཆུབ་ཀྱི་ཤིང་ཆེན་པོ་དེ་ཉིད་ལས་འོད་ཟེར་སེམས་ཅན་ཐམས་ཅད་རབ་ཏུ་དགའ་བ་དང༌། སྤྲོ་བ་དང༌། མོས་པ་ཡོངས་སུ་འབྱུང་བའི་དབྱངས་ཞེས་བྱ་བ་བྱུང་སྟེ། དེས་སེམས་ཅན་
དེ་དག་ལ་ཕོག་ནས། སངས་རྒྱས་མཐོང་བར་འགྱུར་བའི་དགའ་བའི་ཤུགས་ཆེན་པོ་སྐྱེས་པར་གྱུར་ཏོ། །རིགས་ཀྱི་བུ། དེ་ལྟར་འོད་ཟེར་གྱིས་ཡོངས་སུ་སྨིན་པར་བྱ་བའི་ཚུལ་ཚད་མེད་
པ་རྣམ་པ་དེ་ལྟ་བུས། ལོ་སྟོང་དུ་སེམས་ཅན་རྣམས་ཡོངས་སུ་སྨིན་པར་མཛད་ནས་ཞག་བདུན་པ་ལ་ཐུག་པ་དང༌། འཇིག་རྟེན་གྱི་ཁམས་དེ་ཐམས་ཅད་ཡོངས་སུ་བསྐྱོད་པའི་ཚུལ་
ཚད་མེད་པས་ཡོངས་སུ་བསྐྱོད་ནས་ཤིན་ཏུ་དག་པར་བྱིན་གྱིས་བརླབས་སོ། །ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་སངས་རྒྱས་ཀྱི་ཞིང་ཡོངས་སུ་དག་པ་ཇི་སྙེད་པ་

45-1-374a

རྒྱན་བསམ་གྱིས་མི་ཁྱབ་པ་རྣམ་པ་སྣ་ཚོགས་དང་ལྡན་པ་དེ་དག་ཐམས་ཅད་ཀྱང༌། སངས་རྒྱས་ཀྱི་ཞིང་དེར་སེམས་ཀྱི་སྐད་ཅིག་རེ་རེ་ལ་ཡོངས་
སུ་བསྟན་པར་གྱུར་ཏོ། །དེ་ནས་ཞག་བདུན་པ་ཐ་མ་ལ་བབ་པ་དང༌། འཇིག་རྟེན་གྱི་ཁམས་དེ་ན་སེམས་ཅན་སངས་རྒྱས་མཐོང་བར་འགྱུར་བར་ཡོངས་སུ་སྨིན་པ་དེ་དག་ཐམས་
ཅད་སྙིང་པོ་བྱང་ཆུབ་ཏུ་མངོན་པར་གཞོལ་བར་གྱུར་ཏོ། །དེ་ནས་འཇིག་རྟེན་གྱི་ཁམས་དེའི་ཁོར་ཡུག་ཐམས་ཅད་དང༌། རི་རབ་ཐམས་ཅད་དང༌། རི་ཐམས་ཅད་དང༌། ཆུ་ཀླུང་ཐམས་ཅད་དང༌། རྒྱ་
མཚོ་ཐམས་ཅད་དང༌། ཤིང་ཐམས་ཅད་དང༌། སའི་གཞི་ཐམས་ཅད་དང༌། གྲོང་ཁྱེར་ཐམས་ཅད་དང༌། ར་བ་ཐམས་ཅད་དང༌། གནས་ཐམས་ཅད་དང༌། གཞལ་མེད་ཁང་ཐམས་ཅད་དང༌། གོས་
དང༌། རྒྱན་དང༌། ལོངས་སྤྱོད་ཐམས་ཅད་དང༌། རོལ་མོའི་ཤིང་ཐམས་ཅད་དང༌། རོལ་མོ་བརྡུང་བའི་དབྱངས་ཐམས་ཅད་དང༌། སྤྲུལ་པའི་རྒྱན་ཐམས་ཅད་ཀྱི་དམིགས་པ་རེ་རེ་
ལས་ཀྱང་དེ་བཞིན་གཤེགས་པ་ཐམས་ཅད་ཀྱི་ཡུལ་དང༌། མཐུའི་སྒྲ་རབ་ཏུ་སྒྲོག་པའི་སྤྲོས་དང༌། བདུག་སྤོས་ཐམས་ཅད་ཀྱི་སྤྲིན་མངོན་པར་འཐོན་ཏེ། རིན་པོ་ཆེ་འོད་འཕྲོ་
བའི་སྤྲིན་དང༌། སྤོས་དང༌། བདུག་སྤོས་ཐམས་ཅད་ཀྱི་འོད་འཕྲོ་དམ་པ་དང༌། སྤོས་རིན་པོ་ཆེ་ཐམས་ཅད་ཀྱི་གཟུགས་ཀྱི་སྤྲིན་དང༌། གོས་རིན་པོ་ཆེ་དང༌། རྒྱན་རིན་པོ་ཆེ་ཐམས་ཅད་

45-1-374b

ཀྱི་སྤྲིན་དང༌། རིན་པོ་ཆེའི་མེ་ཏོག་སྣ་ཚོགས་ཀྱི་རི་རབ་ཀྱི་སྤྲིན་དང༌། ཕྱེ་མ་སྣ་ཚོགས་ཀྱི་སྤྲིན་མང་པོ་དེ་བཞིན་གཤེགས་པ་ཐམས་ཅད་ཀྱི་འོད་ཟེར་གྱི་སྤྲིན་རྣམ་པར་སྟོན་པ། དེ་བཞིན་
གཤེགས་པ་ཐམས་ཅད་ཀྱི་འོད་ཀྱི་དཀྱིལ་འཁོར་གྱི་སྤྲིན་རབ་ཏུ་འགྱེད་པ། རོལ་མོ་བརྡུང་བ་དང་དཀྲོལ་བ་ཐམས་ཅད་ཀྱི་སྤྲིན་ཡོངས་སུ་འཁྲོལ་ཞིང་བརྡུང་བ། དེ་བཞིན་གཤེགས་
པ་ཐམས་ཅད་ཀྱི་སྨོན་ལམ་གྱི་སྒྲ་སྐད་ཀྱི་སྤྲིན་རབ་ཏུ་འབྱིན་པ། དེ་བཞིན་གཤེགས་པ་ཐམས་ཅད་ཀྱི་དབྱངས་ཀྱི་ཡན་ལག་དང༌། གསུང་རྒྱ་མཚོའི་སྤྲིན་རབ་ཏུ་སྒྲོག་པ། དེ་བཞིན་
གཤེགས་པ་ཐམས་ཅད་ཀྱི་མཚན་དང༌། དཔེ་བྱད་བཟང་པོའི་གཟུགས་བརྙན་སྣ་ཚོགས་ཀྱི་སྤྲིན་རབ་ཏུ་སྟོན་པ་བྱེད་ཅིང༌། དེ་བཞིན་གཤེགས་པ་འབྱུང་བའི་ལྟས་སྔོན་དུ་བྱུང་བ་
བསམ་གྱིས་མི་ཁྱབ་པ་ཡོངས་སུ་བསྟན་ཏེ། རིན་པོ་ཆེའི་རྒྱལ་པོའི་པདྨོ་ཆེན་པོ་ལོ་མའི་མཚམས་ནས། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཡུལ་རྣམ་པར་སྟོན་
པའི་འོད་ཟེར་གྱི་རྒྱན་དེའི་པདྨོའི་འཁོར་རིན་པོ་ཆེའི་རྒྱལ་པོ་ལས་བྱས་པ་ཆེན་པོ་ཤ་སྟག་ཏུ་བྱས་ཏེ་འཁོད་དོ། །རིན་པོ་ཆེའི་རྒྱལ་པོའི་པདྨོ་ཆེན་པོའི་འཁོར་གྱི་རིན་པོ་ཆེའི་པདྨོ་
ཆེན་པོ་དེ་དག་གི་ཟེ་བ་དང༌། སྙིང་པོ་ལ་སེངྒེའི་ཁྲི་རིན་པོ་ཆེའི་པདྨོ་ཆེན་པོའི་སྙིང་པོ་ཅན། སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་དག་བྱུང་བར་གྱུར་ཏེ། རིན་པོ་ཆེའི་

45-1-375a

སྙིང་པོ་ཅན་གྱི་ཁྲི་དེ་དག་ལའང་བྱང་ཆུབ་སེམས་དཔའ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་སྐྱིལ་མོ་ཀྲུང་བཅས་ཏེ་འཁོད་པར་གྱུར་ཏོ། །
བཅོམ་ལྡན་འདས་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་པོ་དེ་བཞིན་གཤེགས་པ་དེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་
པར་སངས་རྒྱས་མ་ཐག་ཏུ་དེའི་མོད་ལ་ཕྱོགས་བཅུའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་མང་པོ་དག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་
པར་སངས་རྒྱས་ཏེ། སེམས་ཅན་རྣམས་ཀྱི་བསམ་པ་ཇི་ལྟ་བ་བཞིན་དུ་མངོན་སུམ་དུ་ཆོས་ཀྱི་འཁོར་ལོ་བསྐོར་བར་གྱུར་ཏོ། །དེས་ཀྱང་འཇིག་རྟེན་གྱི་ཁམས་དེ་དག་གི་སེམས་
ཅན་ཚད་མེད་པ་རྣམས་ངན་སོང་དང་ལོག་པར་ལྟུང་བ་ཐམས་ཅད་ལས་རྣམ་པར་བཟློག་གོ །སེམས་ཅན་ཚད་མེད་པ་ནི་མཐོ་རིས་སུ་སྐྱེ་བ་ལ་རབ་ཏུ་བཀོད་དོ། །སེམས་ཅན་
ཚད་མེད་པ་ནི་ཉན་ཐོས་ཀྱི་ས་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་རང་སངས་རྒྱས་ཀྱི་བྱང་ཆུབ་ཏུ་ཡོངས་སུ་སྨིན་པར་བྱས་སོ། །སེམས་ཅན་ཚད་མེད་པ་ནི་ཤུགས་
དྲག་པོ་འོད་ཀྱིས་འབྱུང་བའི་བྱང་ཆུབ་ཏུ་ཡོངས་སུ་སྨིན་པར་བྱས་སོ། །སེམས་ཅན་ཚད་མེད་པ་ནི་བརྩོན་འགྲུས་དྲི་མ་མེད་པའི་རྒྱལ་མཚན་གྱི་བྱང་ཆུབ་ཏུ་ཡོངས་སུ་སྨིན་པར་

45-1-375b

བྱས་སོ། །སེམས་ཅན་ཚད་མེད་པ་ནི་ཆོས་རབ་ཏུ་བསྒོམ་པའི་གནས་སུ་འབྱུང་བའི་བྱང་ཆུབ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་དབང་པོ་ཡོངས་སུ་དག་པ་རབ་ཏུ་
བསྒོམ་པས་འབྱུང་བའི་བྱང་ཆུབ་ཏུ་ཡོངས་སུ་སྨིན་པར་བྱས་སོ། །སེམས་ཅན་ཚད་མེད་པ་ནི་སྟོབས་མཉམ་པ་ཉིད་ལ་ཡང་དག་པར་སྤྱོད་པ་ཁོང་དུ་ཆུད་པས་འབྱུང་བའི་བྱང་ཆུབ་
ཏུ་ཡོངས་སུ་སྨིན་པར་བྱས་སོ། །སེམས་ཅན་ཚད་མེད་པ་ནི་ཆོས་གྲོང་ཁྱེར་མངོན་དུ་འགྱུར་བའི་ཡུལ་གྱི་ཐེག་པ་སྐྱེ་བས་འབྱུང་བའི་བྱང་ཆུབ་ལ་རབ་ཏུ་བཀོད་དོ། །སེམས་ཅན་ཚད་
མེད་པ་ནི་ཐམས་ཅད་དུ་རྗེས་སུ་སོང་བའི་རྫུ་འཕྲུལ་ཐ་མི་དད་པའི་ཚུལ་གྱི་ཐེག་པས་འབྱུང་བའི་བྱང་ཆུབ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་སྤྱོད་པའི་སྦྱོར་བ་ལ་ཡང་
དག་པར་གཞོལ་བའི་ཚུལ་གྱིས་འབྱུང་བའི་བྱང་ཆུབ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་ཏིང་ངེ་འཛིན་གྱིས་འཇུག་པའི་ཚུལ་གྱིས་འབྱུང་བའི་བྱང་ཆུབ་ལ་རབ་ཏུ་བཀོད་
དོ༑ ༑སེམས་ཅན་ཚད་མེད་པ་ནི་དམིགས་པའི་ཡུལ་ཐམས་ཅད་ཡོངས་སུ་དག་པའི་དཀྱིལ་འཁོར་གྱི་ཚུལ་གྱི་འབྱུང་བའི་བྱང་ཆུབ་ལ་རབ་ཏུ་བཀོད་དོ། །སེམས་ཅན་ཚད་མེད་པ་
ནི་བྱང་ཆུབ་སེམས་དཔའི་བྱང་ཆུབ་ཏུ་སེམས་བསྐྱེད་དོ། །སེམས་ཅན་ཚད་མེད་པ་ནི་བྱང་ཆུབ་སེམས་དཔའི་ལམ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་ཕ་རོལ་ཏུ་

45-1-376a

ཕྱིན་པའི་ལམ་རྣམ་པར་དག་པ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་བྱང་ཆུབ་སེམས་དཔའི་ས་དང་པོ་ལ་རབ་ཏུ་བཀོད་དོ། །སེམས་ཅན་ཚད་མེད་
པ་ནི་བྱང་ཆུབ་སེམས་དཔའི་ས་གཉིས་པ་དང༌། གསུམ་པ་དང༌། བཞི་པ་དང༌། ལྔ་པ་དང༌། དྲུག་པ་དང༌། བདུན་པ་དང༌། བརྒྱད་པ་དང༌། དགུ་པ་ལ་རབ་ཏུ་བཀོད་དོ། །སེམས་ཅན་
ཚད་མེད་པ་ནི་བྱང་ཆུབ་སེམས་དཔའི་ས་བཅུ་པ་ལ་རབ་ཏུ་བཀོད་དོ། །སེམས་ཅན་ཚད་མེད་པ་ནི་བྱང་ཆུབ་སེམས་དཔའི་སྤྱོད་པ་སྨོན་ལམ་གྱི་ཁྱད་པར་ཅན་ལ་བཙུད་དོ། །སེམས་
ཅན་ཚད་མེད་པ་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་རྣམ་པར་དག་པ་ལ་རབ་ཏུ་བཀོད་དོ། །དེ་ལྟར་དེ་བཞིན་གཤེགས་པ་དེས་སངས་རྒྱས་ཀྱི་ཁྱུ་
མཆོག་གི་མཐུ་ཕྱུང་བ་དང༌། རྣམ་པར་འཕྲུལ་པ་བསམ་གྱིས་མི་ཁྱབ་པས་ཆོས་ཀྱི་འཁོར་ལོ་བསྐོར་བས། སེམས་ཀྱི་སྐད་ཅིག་རེ་རེ་ལ་སེམས་ཅན་གྱི་ཁམས་མཐའ་དང་དབུས་མེད་
པ་རྣམ་པར་དུལ་བར་གྱུར་ཏོ། །འཇིག་རྟེན་གྱི་ཁམས་དེའི་སེམས་ཅན་ཐམས་ཅད་ཀྱིས་ཀྱང་དེ་བཞིན་གཤེགས་པ་དེའི་སྐུ་སྣ་ཚོགས་དང༌། ཐབས་མཁས་པ་སྣ་ཚོགས་ཀྱིས་བསྒྲུབས་
པའི་ཆོས་བསྟན་པ་ཡོངས་སུ་ཤེས་པར་གྱུར་ཏོ། །རྒྱལ་པོའི་ཕོ་བྲང་རིན་པོ་ཆེའི་མེ་ཏོག་སྒྲོན་མའི་སེམས་ཅན་དུ་གཟུགས་དང༌། ཁ་དོག་དང༌། ཡུལ་དང༌། ལོངས་སྤྱོད་ཀྱིས་རྒྱགས་ཤིང་དྲེགས་ཏེ།

45-1-376b

གཅིག་ལ་གཅིག་ཁྱད་དུ་གསོད་པ་དེ་རྣམས་གདུལ་བའི་དོན་དུ། བྱང་ཆུབ་སེམས་དཔའ་ཀུན་ཏུ་བཟང་པོས་ཁ་དོག་དང་གཟུགས་མཆོག་ཏུ་བྱོན་པར་མངོན་པར་སྤྲུལ་ཏེ། རྒྱལ་པོའི་ཕོ་བྲང་དེར་ཕྱིན་ཏོ། །དེའི་འོད་ཤིན་
ཏུ་ཡངས་པས་རྒྱལ་པོའི་གནས་དེ་དག་ཐམས་ཅད་ཡོངས་སུ་སྣང་བར་གྱུར་ཏེ། རྒྱལ་པོའི་གནས་དེའི་འོད་དང༌། འཁོར་ལོས་བསྒྱུར་བའི་རྒྱལ་པོ་རྣམ་པར་སྣང་བའི་རིན་ཆེན་པདྨོ་དཔལ་གྱི་གཙུག་ཕུད་སྙིང་པོའི་
ལུས་ལས་བྱུང་བའི་འོད་དང༌། བུད་མེད་རིན་པོ་ཆེའི་འོད་དང༌། རིན་པོ་ཆེའི་ཤིང་གི་འོད་དང༌། ནོར་བུ་རིན་པོ་ཆེ་ཆེན་པོའི་འོད་དང༌། ཉི་ཟླ་དང༌། གཟའ་སྐར་དང༌། རྒྱུ་སྐར་གྱི་འོད་དང༌། ཛམྦུའི་གླིང་
ན་འོད་ཇི་སྙེད་ཅིག་ཡོད་པ་དེ་དག་ཐམས་ཅད་ཀྱང་མི་སྣང་བར་གྱུར་ཏེ། དཔེར་ན། ཉི་མ་ཤར་ཏེ་མུན་པ་དང་བ་དང༌། ཟླ་བ་དང༌། གཟའ་སྐར་དང༌། རྒྱུ་སྐར་གྱི་འོད་ཀྱང་མི་སྣང་ལ། མེ་དང་ནོར་
བུའི་འོད་ཀྱང་མི་སྣང་ངོ༌། །དེ་བཞིན་དུ་བྱང་ཆུབ་སེམས་དཔའ་ཀུན་ཏུ་བཟང་པོའི་ཟིལ་གྱིས་ནོན་ནས། ཛམྦུའི་གླིང་དེ་ན་འོད་ཡོད་པ་ཐམས་ཅད་ཀྱང་མི་སྣང་བར་གྱུར་ཏོ། །འདི་ལྟ་སྟེ། དཔེར་
ན༑ ཛམྦུ་ཆུ་ཀླུང་གི་གསེར་གྱི་ས་ལེ་སྦྲམ་གྱི་དྲུང་དུ་སྣག་ཚའི་གཟུགས་བཞག་ན་མཛེས་པར་མི་རུང༌། ལྷག་གེར་མི་རུང༌། ལྷམ་མེར་མི་རུང༌། ལྷང་ངེར་མི་རུང་ངོ༌། །དེ་བཞིན་དུ་བྱང་ཆུབ་སེམས་
དཔའ་ཀུན་ཏུ་བཟང་པོའི་མདུན་དུ་སེམས་ཅན་དེ་དག་གི་གཟུགས་ཀྱི་ལུས་ཀྱང་མཛེས་པར་མི་རུང༌། ལྷག་གེར་མི་རུང༌། ལྷ་མ་མེར་མི་རུང༌། ལྷང་ངེར་མི་རུང་ངོ༌། །དེ་ནས་དེ་དག་འདི་སྙམ་དུ་

45-1-377a

གྱུར་ཏེ༑ དེ་ལྟ་སུ་ཞིག །དེ་ལྟར་དེའི་དྲུང་དུ་བདག་ཅག་གི་ལུས་སམ། འོད་དམ། ཁ་དོག་གམ་།གཟི་བརྗིད་ཀྱིས་ཀྱང་མཛེས་པར་མི་རུང༌། ལྷག་གེར་མི་རུང༌།
ལྷམ་མེར་མི་རུང༌། ལྷང་ངེར་མི་རུང་བ་དེ་ལྟ་ལྷའམ། ཚངས་པའམ། ཅི་ཞིག །དེའི་མཚན་མ་ནི་གཟུང་བར་མི་ནུས་སོ་སྙམ་མོ། །དེ་ནས་བྱང་ཆུབ་སེམས་དཔའ་ཀུན་ཏུ་བཟང་པོས། རྒྱལ་
པོའི་གནས་རིན་པོ་ཆེའི་མེ་ཏོག་སྒྲོན་མའི་དབུས་འཁོར་ལོས་བསྒྱུར་བའི་རྒྱལ་པོ་རྣམ་པར་སྣང་བ་རིན་པོ་ཆེན་པདྨོ་དཔལ་གྱི་གཙུག་ཕུད་སྙིང་པོའི་གཞལ་མེད་ཁང་གི་སྟེང་གི་བར་སྣང་
ལ་འདུག་སྟེ། འཁོར་ལོས་བསྒྱུར་བའི་རྒྱལ་པོ་རྣམ་པར་སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་ལ་འདི་སྐད་ཅེས་སྨྲས་སོ། །རྒྱལ་པོ་ཆེན་པོ། ཤེས་པར་གྱིས་ཤིག །དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཇིག་རྟེན་དུ་བྱུང་སྟེ། ཁྱོད་ཀྱི་ཁམས་འདི་ཉིད་ཀྱི་སྙིང་པོ་བྱང་ཆུབ་ཆོས་ཀུན་ཏུ་སྣང་བའི་ཆོས་ཀྱི་སྤྲིན་གྱི་སྒྲ་དབྱངས་
རྒྱལ་མཚན་འདི་ཉིད་ན་རྣམ་པར་སྤྱོད་དོ་ཞེས་པ་དང༌། རྒྱལ་པོའི་བུ་མོ་ཡེ་ཤེས་ཀྱི་འོད་ཀུན་ཏུ་འཕྲོ་བ། པདྨོ་བཟང་མོ་མིག་ཡིད་དུ་འོང་བའི་དཔལ་གྱི་ཟླ་བས་བྱང་ཆུབ་སེམས་དཔའ་
ཀུན་ཏུ་བཟང་པོའི་གཟུགས་ཀྱི་ལུས་དང༌། འོད་དང༌། རྣམ་པར་འཕྲུལ་པ་དང༌། རྒྱན་མཐོང་སྟེ། དབྱངས་ཐོས་ནས། དགའ་བ་དང་མོས་པའི་ཤུགས་ཆེན་པོ་སྐྱེས་ཏེ། དེའི་ཚེ་སེམས་འདི་

45-1-377b

སྙམ་དུ་བསྐྱེད་དོ། །བདག་གིས་དགེ་བའི་རྩ་བ་གང་ཅི་བསགས་པ་དེས། བདག་ཀྱང་ལུས་འདི་འདྲ་བ་ཐོབ་པར་ཤོག་ཅིག །རྒྱན་འདི་འདྲ་བ་དང༌། མཚན་འདི་འདྲ་བ་དང༌། སྤྱོད་ལམ་འདི་
འདྲ་བ་དང༌། རྫུ་འཕྲུལ་འདི་འདྲ་བར་ཤོག་ཅིག །ཇི་ལྟར་འདིས་མཚན་མོ་མུན་ནག་གི་ནང་ན་སེམས་ཅན་རྣམས་ལ་སྣང་བ་ཆེན་པོ་བསྐྱེད་དེ། སངས་རྒྱས་སྐྱེ་བ་ཡོངས་སུ་བརྗོད་པ་དེ་
བཞིན་དུ། བདག་གིས་ཀྱང་སེམས་ཅན་རྣམས་ཀྱི་མི་ཤེས་པའི་མུན་པ་བསལ་ཏེ། ཡེ་ཤེས་ཆེན་པོའི་སྣང་བ་བསྐྱེད་པར་བྱའོ། །གང་དང་གང་དུ་སྐྱེས་པ་ཐམས་ཅད་དུའང༌། དགེ་བའི་
བཤེས་གཉེན་འདི་དང་མི་འབྲལ་བར་ཤོག་ཅིག །དེ་ནས། རིགས་ཀྱི་བུ། འཁོར་ལོས་བསྒྱུར་བའི་རྒྱལ་པོ་རྣམ་པར་སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་ཡན་ལག་བཞིའི་
དཔུང་གི་ཚོགས་དང་ལྷན་ཅིག །རིན་པོ་ཆེ་བདུན་དང་ལྷན་ཅིག །བུད་མེད་ཀྱི་ཚོགས་ཀྱི་འཁོར་དང་ལྷན་ཅིག །བུ་དང༌། བློན་པོ་དང༌། ལྗོངས་ཀྱི་མི་དང་ལྷན་ཅིག་ཏུ་རྒྱལ་བོའི་རྫུ་འཕྲུལ་ཆེན་
པོ་དང༌། རྒྱལ་པོའི་མཐུ་ཆེན་པོས། རྒྱལ་པོའི་གནས་རིན་པོ་ཆེའི་མེ་ཏོག་སྒྲོན་མ་དེ་ནས་འཕགས་ཏེ། གྱེན་དུ་ནམ་མཁའ་ལ་དཔག་ཚད་གཅིག་ཙམ་དུ་མངོན་པར་འཕགས་ནས།
ཛམྦུའི་གླིང་ཐམས་ཅད་དང༌། གླིང་བཞི་པའི་འཇིག་རྟེན་གྱི་ཁམས་ཐམས་ཅད་སྣང་བ་ཆེན་པོས་རྒྱས་པར་བཀང་སྟེ། སེམས་ཅན་ཐམས་ཅད་སངས་རྒྱས་བལྟ་བ་ལ་ཡོངས་སུ་བསྐུལ་

45-1-378a

བའི་དོན་དུ། རིན་པོ་ཆེའི་རི་ཐམས་ཅད་ལ་གཟུགས་བརྙན་མངོན་པར་བསྟན་ཅིང༌། གླིང་བཞི་པའི་འཇིག་རྟེན་གྱི་ཁམས་སུ་གཏོགས་པའི་སེམས་ཅན་རྣམས་
ལ་མངོན་སུམ་དུ་གནས་ཏེ། སངས་རྒྱས་བལྟ་བ་དེ་ཚིགས་སུ་བཅད་དེ་གླུའི་དབྱངས་ཀྱིས་བསྔགས་པ། ལུས་ཅན་ཐམས་ཅད་སྐྱབས་མཛད་པའི། །སངས་རྒྱས་འཇིག་རྟེན་བྱུང་
བར་གྱུར། །འཇིག་རྟེན་གཙོ་བོ་དེ་བལྟ་བར། །ཀུན་ཀྱང་ལོངས་ཏེ་འདོང་བར་གྱིས། །ལུས་ཅན་ཀུན་ལ་ཕན་དོན་དུ། །ཆོས་རབ་སྟོན་པ་གང་མཛད་པའི། །དེ་བཞིན་གཤེགས་པ་འབྱུང་
བ་ནི༑ ༑བསྐལ་པ་བྱེ་བའི་བརྒྱ་ལམ་ནའོ། །འཇིག་རྟེན་ཕྱིན་ཅིར་ལོག་གྱུར་ཅིང༌། །མི་ཤེས་སྒྲིབ་པས་བསྒྲིབས་གྱུར་ཏེ། །འཁོར་བའི་སྡུག་བསྔལ་མྱོང་བ་རྣམས། །གཟིགས་ཤིང་
ཐུགས་རྗེ་ཆེ་བསྐྱེད་ནས། །སྡུག་བསྔལ་ཐམས་ཅད་གཞིལ་དོན་དུ། །སེམས་ཅན་ཡོངས་སུ་སྨིན་བྱའི་ཕྱིར། །བསྐལ་པ་བྱེ་བ་གྲངས་མེད་དུ། །བྱང་ཆུབ་སྤྱོད་པ་སྤྱད་པ་མཛད། །
བསྐལ་པ་མཐའ་ཡས་མུ་མེད་པར། །སངས་རྒྱས་བྱང་ཆུབ་མཆོག་དོན་དུ། །ཞབས་དང་ཕྱག་ཀྱང་ཡོངས་སུ་བཏང༌། །སྤྱན་དང་སྙན་དང་དབུ་ཡང་བཏང༌། །མཐོང་ཞིང་བསྙེན་
བཀུར་བྱས་པ་དང༌། །ཐོས་པ་དོན་ཡོད་འགྱུར་བ་ཡིན། །འཇིག་རྟེན་མགོན་པོ་འཇིག་རྟེན་དུ། །འབྱུང་བ་བསྐལ་པ་བྱེ་བར་དཀོན། །དེ་ནི་བྱང་ཆུབ་གདན་ལ་བཞུགས། །གསུང་བའི་

45-1-378b

དམ་པ་བལྟར་ཡང་ཡོད། །བདུད་རྣམས་སྡེ་དང་བཅས་བཏུལ་ཏེ། །བྱང་ཆུབ་མཆོག་ཏུ་རྣམ་སངས་རྒྱས། །འོད་ཟེར་དཀྱིལ་འཁོར་མཐའ་ཡས་པ། །སངས་རྒྱས་སྐུ་ལས་མངོན་བཀྱེ་ཞིང༌། །འགྲོ་
བ་ཚིམ་པར་མཛད་པ་ཡི། །ཁ་དོག་སྣ་ཚོགས་འདི་ལ་ལྟོས། །འོད་ཟེར་སྤྲིན་མང་གྲངས་མེད་པ། །སངས་རྒྱས་སྐུ་ལས་འཐོན་པ་རྣམས། །དེ་ནི་སེམས་ཅན་སྣང་གྱུར་ན། །བདེ་བ་དཔེ་མེད་ཐོབ་པར་
འགྱུར༑ །བརྩོན་འགྲུས་ཆེན་པོ་རབ་རྩོམ་སྟེ། །རང་དང་རང་གི་བསམ་པ་ཡིས། །མགོན་པོ་དེ་ལ་མཆོད་པ་གྱིས། །ཚུར་ཤོག་དེ་ཡི་གན་དུ་འདོང༌། །དེ་ནས་རྒྱལ་པོ་རྣམ་པར་སྣང་བ་རིན་ཆེན་པདྨོ་
དཔལ་གྱི་གཙུག་ཕུད་སྙིང་པོས། ཚིགས་སུ་བཅད་པ་དེ་དག་གིས་བདག་གི་ཁམས་ན་གནས་པའི་སེམས་ཅན་ཐམས་ཅད་ཡོངས་སུ་བསྐུལ་ཏེ། མཆོད་པའི་སྤྲིན་སྣ་ཚོགས་བརྒྱ་སྟོང་ཕྲག་བཅུ་
འཁོར་ལོས་བསྒྱུར་བའི་དགེ་བའི་རྩ་བས་ཡོངས་སུ་གྲུབ་པའི་ཆར་པ། སྙིང་པོ་བྱང་ཆུབ་ཀུན་ནས་སྣང་བའི་ཆོས་ཀྱི་སྤྲིན་གྱི་དབྱངས་ཀྱི་རྒྱལ་མཚན་གྱི་འཁོར་ཀུན་ཏུ་མངོན་པར་འབེབས་ཤིང༌།
རིན་པོ་ཆེའི་གདུགས་ཀྱི་སྤྲིན་གྱིས་ནམ་མཁའ་ཀུན་ནས་ཡོག་པར་བྱ་བ་དང༌། མེ་ཏོག་ཐམས་ཅད་ཀྱི་བླ་རེའི་སྤྲིན་གྱིས་ནམ་མཁའ་བླ་ནས་ཁེབས་པར་བྱ་བ་དང༌། ན་བཟའ་སྣ་ཚོགས་ཀྱི་སྤྲིན་
གྱིས་ནམ་མཁའ་ཀུན་ནས་ཡོག་ཅིང་བརྒྱན་པར་བྱ་བ་དང༌། རིན་པོ་ཆེ་སྣ་ཚོགས་ཀྱི་དྲིལ་བུའི་དྲ་བའི་སྤྲིན་གྱིས་ནམ་མཁའི་དབྱིངས་བརྒྱན་པར་བྱ་བ་དང༌། སྤོས་སྣ་ཚོགས་རྒྱ་མཚོས་དྲི་ཞིམ་

45-1-379a

པར་བྱས་པའི་སྤོས་ཀྱི་འོད་ཟེར་གྱི་སྤྲིན་གྱི་རྒྱན་ནམ་མཁའི་དབྱིངས་ལ་བྱིན་གྱིས་བརླབ་པར་བྱ་བ་དང༌། རིན་པོ་ཆེ་ཐམས་ཅད་ཀྱི་ཁྲི་ལ་རིན་པོ་ཆེའི་གདན་འཕེལ་
བར་གཏིང་བའི་སྤྲིན་གྱི་རྒྱན་ནམ་མཁའི་དབྱིངས་ལ་བྱིན་གྱིས་བརླབ་པ་དང༌། རིན་པོ་ཆེ་ཐམས་ཅད་ཀྱི་རྒྱལ་མཚན་གྱི་སྤྲིན་མངོན་པར་བསྒྲེང་བའི་རྒྱན་ནམ་མཁའི་དབྱིངས་ལ་
བྱིན་གྱིས་བརླབ་པ་དང༌། ཁང་པ་དང༌། གཞལ་མེད་ཁང་ཐམས་ཅད་ཀྱི་སྤྲིན་གྱིས་ཀུན་ནས་ཡོག་པའི་རྒྱན་ནམ་མཁའི་དབྱིངས་ལ་བྱིན་གྱིས་བརླབ་པ་དང༌། མེ་ཏོག་སྣ་ཚོགས་ཀྱི་སྤྲིན་
གྱིས་ཀུན་ནས་ཡོག་པའི་རྒྱན་ནམ་མཁའི་དབྱིངས་ལ་བྱིན་གྱིས་བརླབ་པ་དང༌། མཆོད་པའི་རྒྱན་ཐམས་ཅད་ཀྱི་སྤྲིན་གྱི་ཆར་རབ་ཏུ་འབབ་པའི་རྒྱན་ནམ་མཁའི་དབྱིངས་ལ་བྱིན་གྱིས་
བརླབ་པ་བྱེད་ཅིང༌། བཅོམ་ལྡན་འདས་དེ་བཞིན་གཤེགས་པ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་པོ་གང་ན་བ་དེར་དོང་སྟེ་ཕྱིན་ནས། བཅོམ་ལྡན་འདས་
དེ་བཞིན་གཤེགས་པ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་བོའི་ཞབས་གཉིས་ལ་སྤྱི་བོས་ཕྱག་འཚལ་ཏེ། བཅོམ་ལྡན་འདས་ལ་ལན་བརྒྱ་སྟོང་
དུ་མར་གཡས་ཕྱོགས་སུ་བསྐོར་བ་བྱས་ནས། བཅོམ་ལྡན་འདས་ཀྱི་སྤྱན་སྔར། སྟན་ནོར་བུ་རིན་པོ་ཆེ་ཆེན་པོ་ཕྱོགས་ཀུན་ཏུ་རྣམ་པར་སྣང་བའི་པདྨོའི་སྙིང་པོ་ཅན་ལ་འདུག་གོ །དེ་ནས་འཁོར་

45-1-379b

ལོས་བསྒྱུར་བའི་བུ་མོ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་པདྨོ་བཟང་མོ་མིག་ཡིད་དུ་འོང་བའི་དཔལ་གྱི་ཟླ་བས། རང་གི་རྒྱན་རྣམས་ལུས་ལས་བཀྲོལ་ཏེ། བཅོམ་ལྡན་འདས་དེ་བཞིན་
གཤེགས་པ་ཡེ་ཤེས་ཀྱི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་པོ་ལ་གཏོར་ཏོ། །མངོན་པར་གཏོར་ཏོ། །དེ་ནས་རྒྱན་དེ་དག། བཅོམ་ལྡན་འདས་དེའི་དབུའི་གཙུག་གི་སྟེང་གི་བར་སྣང་ལ།
ནོར་བུ་རིན་པོ་ཆེའི་རྒྱན་གྱི་གདུགས་ཆེན་པོ་ནོར་བུ་རིན་པོ་ཆེ་སྣ་ཚོགས་ཀྱི་དྲ་བས་ཡོངས་སུ་བསྐོར་བ། ཀླུའི་དབང་པོའི་ལུས་ཀྱིས་བཟུང་བ། རྒྱན་ཐམས་ཅད་ཀྱི་ལུས་ཀྱི་དབྱིབས་ཤིན་ཏུ་ལེགས་
པར་ཀུན་ནས་བསྐོར་བ། རྒྱན་གྱི་གདུགས་ཀྱི་དཀྱིལ་འཁོར་བཅུས་ཡོངས་སུ་བསྐོར་བ། ཤིན་ཏུ་དག་པ། ཁང་པ་བརྩེགས་པའི་དབྱིབས་སྣ་ཚོགས་ཀྱིས་བརྒྱན་པ། རིན་པོ་ཆེ་ཐམས་ཅད་ཀྱི་
ལྷབ་ལྷུབ་ཀྱི་སྤྲིན་གྱིས་ཀུན་ནས་ཡོག་པ། ནོར་བུ་རིན་པོ་ཆེའི་རྒྱལ་པོ་ཐམས་ཅད་ཀྱི་ཤིང་གི་རྒྱན་གྱིས་ཀུན་ནས་ཁེབས་པ། ནོར་བུ་རིན་པོ་ཆེའི་རྒྱལ་པོ་སྤོས་ཐམས་ཅད་ཀྱི་རྒྱ་མཚོས་ཡོངས་སུ་
བརྒྱན་བར་འདུག་པར་གྱུར་ཏེ། དེའི་དབུས་ན་བྱང་ཆུབ་ཀྱི་ཤིང་ཆེན་པོ་ཆོས་ཀྱི་དབྱིངས་ལས་བྱུང་བའི་རིན་པོ་ཆེ་ཐམས་ཅད་ཀྱི་ཡལ་ག་དང་ལྷུན་དུ་ལྡན་པ་ཞེས་བྱ་བ། རྒྱན་བརྗོད་ན་མཐའ་
དང་དབུས་མེད་པ། སྐད་ཅིག་རེ་རེ་ཞིང་རྒྱན་སྣ་ཚོགས་ཡོངས་སུ་སྟོན་པ་ཡོད་པར་མཐོང་བར་གྱུར་ཏོ། །དེའི་དྲུང་ན་དེ་བཞིན་གཤེགས་པ་རྣམ་པར་སྣང་མཛད་ཅེས་བྱ་བ། བྱང་ཆུབ་སེམས་

45-1-380a

དཔའ་སངས་རྒྱས་ཀྱི་ཞིང་བརྗོད་དུ་མེད་པའི་རྡུལ་ཤིན་ཏུ་ཕྲ་བ་སྙེད་ཀུན་ཀྱང༌། བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་གྱིས་བྱུང་བ། བྱང་ཆུབ་
སེམས་དཔའི་རྒྱན་སྣ་ཚོགས་ཐ་མི་དད་ཅིང་བསམ་གྱིས་མི་ཁྱབ་པ་ལ་རྣམ་པར་སྤྱོད་པ་ཤ་སྟག་གིས་བསྐོར་ཅིང་མདུན་དུ་བྱས་པ་དང༌། འཇིག་རྟེན་གྱི་དབང་པོ་ཐམས་ཅད་ཀྱང་དེ་ལ་མངོན་དུ་
གྱུར་པར་མཐོང་ངོ༌། །བཅོམ་ལྡན་འདས་རྣམ་པར་སྣང་མཛད་དེའི་སངས་རྒྱས་ཀྱི་རྣམ་པར་འཕྲུལ་པ་མཐའ་དང་དབུས་མེད་པ་ཡང་མཐོང་བར་གྱུར་ཏོ། །སྔོན་གྱི་བྱང་ཆུབ་སེམས་དཔའི་སྤྱོད་པ་
བསྐལ་པ་གཅིག་ནས་གཅིག་ཏུ་བརྒྱུད་པ་ལའང་ཞུགས་པར་གྱུར་ཏོ། །འཇིག་རྟེན་གྱི་ཁམས་དེའི་འདུ་བ་དང༌། འཇིག་པའི་བསྐལ་པ་ལ་ཡང་ཞུགས་པར་གྱུར་ཏོ། །འཇིག་རྟེན་གྱི་ཁམས་དེར་འདས་
པའི་སངས་རྒྱས་ཀྱི་རྒྱུད་གཅིག་ནས་གཅིག་ཏུ་བརྒྱུད་པ་ལ་ཡང་ཞུགས་པར་གྱུར་ཏོ། །འཇིག་རྟེན་གྱི་ཁམས་དེ་ན་བྱང་ཆུབ་སེམས་དཔའ་ཀུན་ཏུ་བཟང་པོ། དེ་བཞིན་གཤེགས་པ་ཐམས་ཅད་ཀྱི་ཞབས་
ཀྱི་དྲུང་ན་སངས་རྒྱས་མཆོད་པ་ལ་བརྩོན་པར་གནས་པ་ཡང་མཐོང་ངོ༌། །སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བར་བྱ་བ་ལ་མངོན་དུ་གྱུར་པར་ཡང་མཐོང་ངོ༌། །བྱང་ཆུབ་
སེམས་དཔའ་ཐམས་ཅད་ཀྱང་བྱང་ཆུབ་སེམས་དཔའ་ཀུན་ཏུ་བཟང་པོའི་ལུས་ལ་གཟུགས་བརྙན་དུ་གྱུར་པར་འཁོད་ཅིང༌། བདག་ཉིད་ཀྱང་དེའི་རྗེས་སུ་འབྲང་བར་མཐོང་ངོ༌། །དེ་བཞིན་གཤེགས་

45-1-380b

པ་ཐམས་ཅད་ཀྱི་ཞབས་ཀྱི་དྲུང་དང༌། བྱང་ཆུབ་སེམས་དཔའ་ཐམས་ཅད་ཀྱི་དྲུང་དང༌། སེམས་ཅན་ཐམས་ཅད་ཀྱི་གནས་དང༌། འཇིག་རྟེན་གྱི་ཁམས་དེ་དང་དེ་དག་ཐམས་ཅད་ནའང༌། བྱང་ཆུབ་
སེམས་དཔའ་ཀུན་ཏུ་བཟང་པོའི་གཟུགས་བརྙན་ཀུན་ཏུ་བྱུང་སྟེ། འཇིག་རྟེན་གྱི་ཁམས་དེ་དག་རེ་རེ་ནའང༌། སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ཀྱི་འཇིག་རྟེན་གྱི་ཁམས་མཚམས་ཀྱི་རྒྱན་དང་
བཅས་པ་དང༌། གཞི་དང་བཅས་པ་དང༌། དབྱིབས་དང་བཅས་པ་དང༌། ལྷུན་དང་བཅས་པ་དང༌། རྒྱན་སྣ་ཚོགས་ཡོངས་སུ་དག་པ་དང་བཅས་པ། རྒྱན་སྣ་ཚོགས་ཀྱི་སྤྲིན་གྱིས་ཀུན་ནས་ཁེབས་པ་རྣམ་
པར་བཀོད་པ་དང༌། མིང་དང་གྲངས་རྣམ་པ་སྣ་ཚོགས་དང་ལྡན་པ་དང༌། དེ་བཞིན་གཤེགས་པའི་རྒྱུད་སྣ་ཚོགས་ལས་བརྗོད་པ། དུས་གསུམ་གྱི་ཚུལ་སྣ་ཚོགས་སུ་གཏོགས་པ། ཕྱོགས་འབྱམས་ཀླས་
པ་སྣ་ཚོགས་སུ་འདུ་བ། ཆོས་ཀྱི་དབྱིངས་འབྱམས་ཀླས་པ་སྣ་ཚོགས་ཀྱི་ཁོངས་སུ་གཏོགས་པ། ཆོས་ཀྱི་དབྱིངས་ཀྱི་གཞི་སྣ་ཚོགས་སུ་འདུས་པ། ནམ་མཁའི་དབྱིངས་སྣ་ཚོགས་ལ་རྣམ་པར་གནས་
པ༑ སྙིང་པོ་བྱང་ཆུབ་སྣ་ཚོགས་ཀྱིས་བརྒྱན་པ། དེ་བཞིན་གཤེགས་པའི་རྣམ་པར་འཕྲུལ་པ་སྣ་ཚོགས་ཀྱིས་བྱུང་བ། སངས་རྒྱས་ཀྱི་སེངྒེའི་གདན་སྣ་ཚོགས་ཀྱིས་བརྒྱན་པ། དེ་བཞིན་གཤེགས་པའི་
འཁོར་གྱི་དཀྱིལ་འཁོར་རྒྱ་མཚོ་སྣ་ཚོགས་དང་ལྡན་པ། དེ་བཞིན་གཤེགས་པའི་འཁོར་གྱི་དཀྱིལ་འཁོར་གྱི་རྒྱུད་སྣ་ཚོགས་ཅན། དེ་བཞིན་གཤེགས་པའི་ཐབས་མཁས་པ་སྣ་ཚོགས་ཡོངས་སུ་བརྗོད་པ།

45-1-381a

དང་ལྡན་པ། དེ་བཞིན་གཤེགས་པའི་ཆོས་ཀྱི་འཁོར་ལོ་འཁོར་བའི་ཚུལ་སྣ་ཚོགས་ཅན། དེ་བཞིན་གཤེགས་པའི་དབྱངས་ཀྱི་ཡན་ལག་དང་གསུང་གི་ང་རོ་སྣ་ཚོགས་
རབ་ཏུ་འབྱུང་བ། སྐད་སྣ་ཚོགས་རྒྱ་མཚོ་ཤིན་ཏུ་བསྟན་པ་དང་ལྡན་པ། མདོ་སྡེའི་སྤྲིན་སྣ་ཚོགས་རྗེས་སུ་སྒྲོག་པ་ཅན་དག་ཀྱང་མཐོང་བར་གྱུར་ཏོ། །མཐོང་ནས་དེ་བས་ཀྱང་དགའ་བ་དང་མོས་པའི་
ཤུགས་ཆེན་པོ་ཐོབ་པར་གྱུར་ཏེ། དེ་དེ་ལྟར་དགའ་བའི་ཤུགས་ཆེན་པོ་སྐྱེས་པར་གྱུར་པ་ལ། བཅོམ་ལྡན་འདས་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་པོ་
དེ་བཞིན་གཤེགས་པ་དེས། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་རབ་ཏུ་བསྒྲགས་པ་ཞེས་བྱ་བའི་མདོ་སྡེ། འཁོར་གྱི་མདོ་སྡེ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་
བ་སྙེད་དང་བཅས་པ་ཡང་དག་པར་བསྟན་ཏེ། དེས་མདོ་སྡེ་དེ་ཐོས་པར་གྱུར་ནས། ཏིང་ངེ་འཛིན་གྱི་སྒོ་སྟོང་ཕྲག་བཅུ་ཤིན་ཏུ་ཕྲ་ཞིང་རེག་ན་བདེ་བ་ཐོབ་པར་གྱུར་ཏེ། དེ་ནི། དཔེར་ན། མའི་
མངལ་དུ་རྣམ་པར་ཤེས་པ་ཞུགས་པར་གྱུར་མ་ཐག་པ་ལྟ་བུ་དང༌། འདི་ལྟ་སྟེ། དཔེར་ན། སེམས་ཅན་རྣམས་ཀྱི་ལས་མངོན་པར་བསྒྲུབས་པ་ལྟ་བུ་དང༌། འདི་ལྟ་སྟེ། དཔེར་ན། ཞིང་
བཟང་པོ་དམ་པའི་ས་བོན་བཏབ་ནས་རིང་པོ་མ་ལོན་ཡང་མྱུ་གུ་སྐྱེ་བའི་རྒྱུར་གྱུར་པ་ལྟ་བུ་སྟེ། དེ་བཞིན་དུ་ཏིང་ངེ་འཛིན་དེ་དག་ཀྱང་འཇམ་ཞིང་ཡིད་དུ་འོང་བ་སྟེ། འདི་ལྟར་དེ་བཞིན་

45-1-381b

གཤེགས་པ་ཐམས་ཅད་མངོན་དུ་རྣམ་པར་དམིགས་པ་ཞེས་བྱ་བའི་ཏིང་ངེ་འཛིན་དང༌། ཞིང་འབྱམས་ཀླས་པ་ཐམས་ཅད་དུ་སྣང་བ་རྗེས་སུ་སོང་བ་ཞེས་བྱ་བའི་ཏིང་ངེ་འཛིན་དང༌། དུས་གསུམ་
གྱི་ཚུལ་ཐམས་ཅད་ལ་འཇུག་པ་ཁོང་དུ་ཆུད་པ་ཞེས་བྱ་བའི་ཏིང་ངེ་འཛིན་དང༌། དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་འཁོར་ལོ་སྒྲོག་པ་ཞེས་བྱ་བའི་ཏིང་ངེ་འཛིན་དང༌། སངས་རྒྱས་ཐམས་
ཅད་ཀྱི་སྨོན་ལམ་རྒྱ་མཚོ་རྣམ་པར་དམིགས་པ་ཞེས་བྱ་བའི་ཏིང་ངེ་འཛིན་དང༌། འཁོར་བ་ཐམས་ཅད་ཀྱི་སྡུག་བསྔལ་གྱིས་གཟིར་བའི་སེམས་ཅན་འབྱུང་བའི་ང་རོ་རབ་ཏུ་བསྒྲགས་པས་རྣམ་པར་
དམིགས་པར་བྱེད་པ་ཞེས་བྱ་བའི་ཏིང་ངེ་འཛིན་དང༌། སེམས་ཅན་ཐམས་ཅད་ཀྱི་མུན་ནག་རྣམ་པར་སེལ་བའི་སྨོན་ལམ་གྱི་རྒྱན་ཅེས་བྱ་བའི་ཏིང་ངེ་འཛིན་དང༌། སེམས་ཅན་ཐམས་ཅད་སྡུག་
བསྔལ་དང་དབྲལ་བའི་སྨོན་ལམ་གྱིས་རྣམ་པར་དམིགས་པ་ཞེས་བྱ་བའི་ཏིང་ངེ་འཛིན་དང༌། སེམས་ཅན་ཐམས་ཅད་ཀྱི་བདེ་བ་འགྲུབ་པ་ཡོངས་སུ་འབྱིན་པ་ཞེས་བྱ་བའི་ཏིང་ངེ་འཛིན་དང༌།
སེམས་ཅན་ཐམས་ཅད་ཡོངས་སུ་སྨིན་པར་བྱ་བ་དང༌། གདུལ་བས་མི་སྐྱོ་བའི་སྙིང་པོ་ཞེས་བྱ་བའི་ཏིང་ངེ་འཛིན་དང༌། བྱང་ཆུབ་སེམས་དཔའ་ཐམས་ཅད་ཀྱི་ལམ་ལ་འཇུག་པའི་རྒྱལ་མཚན་
ཞེས་བྱ་བའི་ཏིང་ངེ་འཛིན་དང༌། བྱང་ཆུབ་སེམས་དཔའི་ས་ཐམས་ཅད་ཡོངས་སུ་གནོན་པར་སྒྲུབ་པའི་རྒྱན་ཅེས་བྱ་བའི་ཏིང་ངེ་འཛིན་དང༌། དེ་དག་ལ་སོགས་པ་ཏིང་ངེ་འཛིན་གྱི་སྒོ་སྟོང་

45-1-382a

ཕྲག་བཅུ་རྣམས་དེས་ཐོབ་པར་གྱུར་ཏོ། །དེ་ཕྲ་བ་ལ་མཉམ་པར་བཞག་པའི་སེམས་དང༌། མི་གཡོ་བའི་སེམས་དང༌། རབ་ཏུ་དགའ་བའི་སེམས་དང༌། དབུགས་ཕྱིན་པའི་
སེམས་དང༌། དཔག་ཏུ་མེད་པའི་སེམས་དང༌། དགེ་བའི་བཤེས་གཉེན་གྱི་རྗེས་སུ་འབྲང་བའི་སེམས་དང༌། ཐམས་ཅད་མཁྱེན་པ་ཉིད་ཤིན་ཏུ་ཟབ་པ་ལ་དམིགས་པའི་སེམས་དང༌། བྱམས་
པའི་རྗེས་སུ་འགྲོ་བའི་ཚུལ་རྒྱ་མཚོ་ལ་ཞུགས་པའི་སེམས་དང༌། མངོན་པར་ཞེན་པ་ཐམས་ཅད་ལས་གྱེན་དུ་འཕགས་པའི་སེམས་དང༌། འཇིག་རྟེན་གྱི་ཡུལ་ཐམས་ཅད་ལ་མི་གནས་པའི་
སེམས་དང༌། དེ་བཞིན་གཤེགས་པའི་ཡུལ་ལ་འཇུག་པའི་སེམས་དང༌། སངས་རྒྱས་ཐམས་ཅད་ཀྱི་གཟུགས་དང༌། ཁ་དོག་རྒྱ་མཚོས་སྣང་བར་གྱུར་པའི་སེམས་དང༌། འཁྲུག་པ་མེད་
པའི་སེམས་དང༌། གཡོ་བ་མེད་པའི་སེམས་དང༌། ཁོང་ཁྲོ་བ་མེད་པའི་སེམས་དང༌། མཐོན་དམན་མེད་པའི་སེམས་དང༌། མི་སྐྱོ་བའི་སེམས་དང༌། མི་ཟློག་པའི་སེམས་དང༌། ཞུམ་པ་
མེད་པའི་སེམས་དང༌། ཆོས་ཐམས་ཅད་ཀྱི་རང་བཞིན་ངེས་པར་རྟོགས་པའི་སེམས་དང༌། ཆོས་ཐམས་ཅད་ཀྱི་ཚུལ་རྒྱ་མཚོའི་རྗེས་སུ་སོང་བའི་སེམས་དང༌། ཆོས་ཐམས་ཅད་རབ་ཏུ་
འབྱེད་པའི་ཚུལ་གྱི་རྗེས་སུ་སོང་བའི་སེམས་དང༌། སེམས་ཅན་རྒྱ་མཚོ་ཐམས་ཅད་ལ་འཇུག་པའི་སེམས་དང༌། འགྲོ་བ་ཐམས་ཅད་ཡོངས་སུ་བསྐྱབ་པའི་སེམས་དང༌། སངས་རྒྱས་རྒྱ་

45-1-382b

མཚོ་མང་པོའི་སྣང་བ་ཡོངས་སུ་སྐྱེས་པའི་སེམས་དང༌། དེ་བཞིན་གཤེགས་པ་ཐམས་ཅད་ཀྱི་སྨོན་ལམ་རྒྱ་མཚོ་ལ་འཇུག་པའི་སེམས་དང༌། སྒྲིབ་པ་ཐམས་ཅད་ཀྱི་རི་རྣམ་པར་འཐོར་བའི་སེམས་
དང༌། བསོད་ནམས་ཀྱི་ཚོགས་རྒྱ་ཆེན་པོ་ཡང་དག་པར་སྒྲུབ་པའི་སེམས་དང༌། དེ་བཞིན་གཤེགས་པའི་སྟོབས་བཅུ་ལ་སྤོབས་པ་མངོན་སུམ་དུ་གྱུར་པའི་སེམས་དང༌། བྱང་ཆུབ་སེམས་
དཔའི་ཡུལ་ཐམས་ཅད་ལ་སྣང་བ་ཐོབ་པའི་སེམས་དང༌། བྱང་ཆུབ་སེམས་དཔའི་ཚོགས་ཐམས་ཅད་འཕེལ་བར་བྱེད་པའི་སེམས་དང༌། ཕྱོགས་རྒྱ་མཚོ་ཐམས་ཅད་རྒྱས་པར་འགེངས་པའི་
སེམས་དང་ལྡན་པས། ཀུན་ཏུ་བཟང་པོའི་སྨོན་ལམ་ཆེན་པོ་ལ་ལྷག་པར་དམིགས་པར་བྱ་བས། སྨོན་ལམ་རྒྱ་མཚོ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་ཀྱིས། དེ་བཞིན་གཤེགས་
པ་ཐམས་ཅད་ཀྱི་སྔོན་གྱི་སྨོན་ལམ་རང་གི་སངས་རྒྱས་ཀྱི་ཞིང་ཡོངས་སུ་དག་པར་བྱ་བའི་དོན་དུ་མངོན་པར་བསྒྲུབ་སྟེ། འདི་ལྟར་སེམས་ཅན་གྱི་ཁམས་ཐམས་ཅད་ཡོངས་སུ་སྨིན་པར་
བྱ་བ་དང༌། གདུལ་བར་བྱ་བ་དང༌། ཆོས་ཀྱི་དབྱིངས་འབྱམས་ཀླས་པ་ཡོངས་སུ་ཤེས་པར་བྱ་བ་དང༌། ཆོས་ཀྱི་དབྱིངས་ཀྱི་ཚུལ་རྒྱ་མཚོ་ལ་འཇུག་པར་བྱ་བ་དང༌། སངས་རྒྱས་ཀྱི་ཞིང་ཐམས་ཅད་
དུ་ཕྱི་མའི་བསྐལ་པར་བྱང་ཆུབ་སེམས་དཔའི་སྤྱོད་པ་སྤྱད་པར་བྱ་བ་དང༌། བྱང་ཆུབ་སེམས་དཔའི་སྤྱོད་པའི་དཀྱིལ་འཁོར་ཐམས་ཅད་ལ་ཕྱི་མའི་མཐའི་བསྐལ་པར་གནས་པར་བྱ་བ་དང༌།

45-1-383a

དེ་བཞིན་གཤེགས་པ་ཐམས་ཅད་ཀྱི་དྲུང་དུ་འགྲོ་བར་བྱ་བ་དང༌། དགེ་བའི་བཤེས་གཉེན་ཐམས་ཅད་བསྙེན་བཀུར་བ་དང༌། དེ་བཞིན་གཤེགས་པ་ཐམས་ཅད་ལ་
མཆོད་ཅིང་རིམ་གྲོར་བྱ་བ་ཡོངས་སུ་རྫོགས་པར་བྱ་བ་དང༌། སེམས་ཀྱི་སྐད་ཅིག་རེ་རེ་ལ་ཐམས་ཅད་མཁྱེན་པའི་ཡེ་ཤེས་རྣམ་པར་བསྒྲུབ་པ་དང༌། རྣམ་པར་འཚང་རྒྱ་བར་བྱ་བས་བྱང་ཆུབ་
སེམས་དཔའི་སྤྱོད་པ་རྒྱུན་མི་གཅོད་པར་བྱ་བའི་ཕྱིར། དེ་དག་ལ་སོགས་པ་སྨོན་ལམ་མངོན་པར་བསྒྲུབ་པའི་སྒོ་རྒྱ་མཚོ་སངས་རྒྱས་ཀྱི་ཞིང་བཅུའི་རྡུལ་ཤིན་ཏུ་ཕྲ་བ་སྙེད་ཀྱིས། བྱང་ཆུབ་
སེམས་དཔའ་ཀུན་ཏུ་བཟང་པོའི་སྤྱོད་པ་ལ་སྨོན་ལམ་མངོན་པར་སྒྲུབ་པར་གྱུར་ཏོ། །དེའི་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་དང༌། སྨོན་ལམ་མངོན་པར་བསྒྲུབ་པའི་ཕྱིར། བཅོམ་
ལྡན་འདས་དེ་བཞིན་གཤེགས་པ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་ཡོན་ཏན་དཔལ་གྱི་རྒྱལ་པོས། སྔོན་གྱི་དགེ་བའི་རྩ་བ་ཡོངས་སུ་བསྐུལ་བ་མཛད་དོ། །རབ་ཏུ་བསྟན་པ་
མཛད་དོ། །ཡོངས་སུ་བསྟན་པ་མཛད་དོ། །རྣམ་པར་དབྱེ་བ་མཛད་དོ། །རྣམ་པར་དགྲོལ་བར་མཛད་དོ། །ཡང་དག་པར་བསྟན་པར་མཛད་དོ། །ཆུད་ཟ་བར་མི་འགྱུར་བར་བྱ་བའི་ཕྱིར་རབ་ཏུ་
བརྟན་པར་མཛད་དོ། །རྒྱ་ཆེན་པོར་ཁྱབ་པར་བྱ་བའི་ཕྱིར་ཤིན་ཏུ་ཡངས་པར་མཛད་དོ། །ཐམས་ཅད་མཁྱེན་པ་ཉིད་ལྷུར་ལེན་པར་བྱ་བའི་ཕྱིར་རབ་ཏུ་གནས་པར་མཛད་དོ། །དེ་ནི་འདི་ལྟ་སྟེ།

45-1-383b

ཐོག་མ་སེམས་བསྐྱེད་པ་ནས་ཉེ་བར་བཟུང་བ་ཕྱིན་ཆད། དེ་བཞིན་གཤེགས་པའི་སྔོན་གྱི་སྨོན་ལམ་རྒྱ་མཚོ་གྲངས་མེད་པ་རབ་ཏུ་ཐོབ་པར་བྱ་བའི་ཕྱིར་རོ། །རིགས་ཀྱི་བུ། སྔོན་འདས་པའི་དུས།
དེའི་ཡང་ཕ་རོལ་གྱི་བསྐལ་པ་བཅུ་པ་ལ། འཇིག་རྟེན་གྱི་ཁམས་རིན་ཆེན་ཉི་མའི་འཁོར་ལོ་རྣམ་པར་སྣང་བའི་འོད་ཅེས་བྱ་བར། དེ་བཞིན་གཤེགས་པ་ཟླ་བའི་རྒྱལ་མཚན་དཔལ་གྱི་གསུང་
རབ་ལ། བུ་མོ་ཡེ་ཤེས་ཀྱི་འོད་ཀུན་ཏུ་འཕྲོ་བ་པདྨོ་བཟང་མོ་མིག་ཡིད་དུ་འོང་བའི་དཔལ་གྱི་ཟླ་བ་དེས། བྱང་ཆུབ་སེམས་དཔའ་ཀུན་ཏུ་བཟང་པོས་ཡོངས་སུ་བསྐུལ་ཏེ། དེ་བཞིན་གཤེགས་པའི་
སྐུ་གཟུགས་པདྨོ་ལ་བཞུགས་པ་ཞིག་བཅོས་སོ། །བཅོས་ནས་ཀྱང་རི་མོ་བྲིས་སོ། །རི་མོ་བྲིས་ནས་ཀྱང་རིན་པོ་ཆེས་ཤིན་ཏུ་བརྒྱན་ཏོ། །དགེ་བའི་བཤེས་གཉེན་བྱང་ཆུབ་སེམས་དཔའ་ཀུན་ཏུ་
བཟང་པོ་ལ་བརྟེན་ཏེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའང་སེམས་བསྐྱེད་དོ། །དེ་དགེ་བའི་རྩ་བ་དེས་ལོག་པར་མི་ལྟུང་བའི་ཆོས་ཅན་དུ་གྱུར་ཏེ། རྟག་ཏུ་ལྷའི་དབང་པོའི་
རིགས་དང༌། མིའི་དབང་པོའི་རིགས་སུ་སྐྱེས་པར་གྱུར་ཏོ། །ཐམས་ཅད་དུ་ཡང་གཟུགས་མཛེས་ཤིང་སྡུག་ལ་བལྟ་ན་ཡིད་དུ་འོང་བ་དང༌། ཁ་དོག་བཟང་པོ་ཤིན་ཏུ་རྒྱས་པ་དམ་པ་དང་ལྡན་
པར་གྱུར་ཏེ། རྟག་ཏུ་དེ་བཞིན་གཤེགས་པ་མཐོང་བ་དང༌། བྱང་ཆུབ་སེམས་དཔའ་ཀུན་ཏུ་བཟང་པོ་དང་ཡང་བྲལ་བར་མ་གྱུར་ཏོ། །དགེ་བའི་བཤེས་གཉེན་དེ་ཉིད་ཀྱིས་ཚེ་རབས་དེ་དང༌། དེ་དག་

45-1-384a

ཏུ་ཡོངས་སུ་སྨིན་པར་བྱས་སོ། །དྲན་པར་བྱས་སོ། །ང་ཡང་དེས་བྱང་ཆུབ་སེམས་དཔའ་ཀུན་ཏུ་བཟང་པོ་ཡོངས་སུ་བསྙེན་བཀུར་ཏེ། ཡིད་བྱུང་བར་མ་བྱས་
སོ༑ ༑རིགས་ཀྱི་བུ། དེ་ལ་ཇི་སྙམ་དུ་སེམས། དེའི་ཚེ་དེའི་དུ་ས་ན་འཁོར་ལོས་བསྒྱུར་བའི་རྒྱལ་པོ་རྣམ་པར་སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་ཞེས་བྱ་བ་བྱུང་བ་དེ་གཞན་
ཞིག་ཡིན་པ་སྙམ་དུ་སེམས་ན་ནི། རིགས་ཀྱི་བུ་ཁྱོད་ཀྱིས་དེ་ལྟར་མི་བལྟ་སྟེ། བྱང་ཆུབ་སེམས་དཔའ་བྱམས་པ་ནི། དེའི་ཚེ་དེའི་དུས་ན། འཁོར་ལོས་བསྒྱུར་བའི་རྒྱལ་པོ་རྣམ་པར་
སྣང་བ་རིན་ཆེན་པདྨོ་དཔལ་གྱི་གཙུག་ཕུད་སྙིང་པོ་ཞེས་བྱ་བར་གྱུར་ཏོ། །རིགས་ཀྱི་བུ། དེའི་ཚེ་དེའི་དུས་ན། རྒྱལ་པོའི་བཙུན་མོ་དཔལ་གྱི་གཞིར་ཡོངས་སུ་རྒྱས་པ་ཞེས་བྱ་བ་བྱུང་བ་དེ། གཞན་
ཞིག་ཡིན་པ་སྙམ་དུ་སེམས་ན་ཡང་དེ་ལྟར་མི་བལྟ་སྟེ། མཚན་མོའི་ལྷ་མོ་ཁོ་མོའི་དྲུང་ན་འདུག་པ་སྒྲ་རྒྱ་མཚོ་རབ་ཏུ་ཞི་བ་དང་ལྡན་པ་འདི་ཡིན་ནོ། །རིགས་ཀྱི་བུ། དེ་ལ་ཇི་སྙམ་དུ་སེམས།
དེའི་ཚེ་དེའི་དུས་ན། རྒྱལ་པོའི་བུ་མོ་ཡེ་ཤེས་ཀྱི་འོད་ཀུན་ཏུ་འཕྲོ་བ་པདྨོ་བཟང་མོ་མིག་ཡིད་དུ་འོང་བའི་དཔལ་གྱི་ཟླ་བ་ཞེས་བྱ་བ་བྱུང་བ་དེ། གཞན་ཞིག་ཡིན་པ་སྙམ་དུ་སེམས་ན་ནི་དེ་ལྟར་
མི་བལྟ་སྟེ། ཁོ་མོ་ནི་དེའི་ཚེ་དེའི་དུས་ན། རྒྱལ་པོའི་བུ་མོ་ཡེ་ཤེས་ཀྱི་འོད་ཀུན་ཏུ་འཕྲོ་བ་པདྨོ་བཟང་མོ་མིག་ཡིད་དུ་འོང་བའི་དཔལ་གྱི་ཟླ་བ་ཞེས་བྱ་བར་གྱུར་ཏོ། །ཁོ་མོ་བུ་མོ་གཞོན་ནུར་

45-1-384b

གྱུར་ཏེ། དེ་བཞིན་གཤེགས་པ་དབང་པོའི་རྒྱལ་མཚན་དཔལ་གྱི་གསུང་རབ་ལ། དེ་བཞིན་གཤེགས་པའི་སྐུ་པདྨོ་ལ་བཞུགས་པ་བཅོས་པ་དེ་ནི། ཁོ་མོའི་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཀྱི་རྒྱུར་གྱུར་ཏོ། །དེའི་ཚེ་བྱང་ཆུབ་སེམས་དཔའ་ཀུན་ཏུ་བཟང་པོས་ཁོ་མོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྐུལ་བ་དེ་ནི་ཁོ་མོས་བྱང་ཆུབ་ཏུ་སེམས་
དང་པོ་བསྐྱེད་པ་ཡིན་ནོ། །ཁོ་མོས་བཅོམ་ལྡན་འདས་དེ་བཞིན་གཤེགས་པ་ཡེ་ཤེས་རིན་པོ་ཆེའི་འོད་ཀུན་ཏུ་འཕྲོ་བའི་དཔལ་གྱི་ཡོན་ཏན་དཔལ་གྱི་རྒྱལ་པོའི་དྲུང་དུ་ཕྱིན་ཏེ། རྒྱན་
གྱིས་གཏོར་ནས། དེ་བཞིན་གཤེགས་པའི་རྣམ་པར་འཕྲུལ་པ་དང༌། ཆོ་འཕྲུལ་མཐོང་བར་གྱུར་ཏེ། ཁོ་མོས་བཅོམ་ལྡན་འདས་དེའི་དྲུང་ནས་ཆོས་ཐོས་པར་གྱུར་པ་དེའི་ཚེ། ཁོ་མོས་བྱང་
ཆུབ་སེམས་དཔའི་རྣམ་པར་ཐར་པ་འཇིག་རྟེན་ཐམས་ཅད་མངོན་དུ་གྱུར་པས་འགྲོ་བ་རྣམ་པར་འདུལ་བ་སྟོན་པ་འདི་ཐོབ་བོ། །དེ་བཞིན་གཤེགས་པ་རི་རབ་ཀྱི་རྡུལ་ཤིན་ཏུ་ཕྲ་བ་སྙེད་དེ་
དག་ཐམས་ཅད་ཀྱང་བསྙེན་བཀུར་ཏེ། ཡོ་བྱད་དང་མཆོད་ཅིང་རིམ་གྲོར་བྱ་བ་ཐམས་ཅད་ཀྱིས་ཀྱང་བཀུར་སྟིར་བྱས་སོ། །དེ་བཞིན་གཤེགས་པ་དེ་དག་གི་ཆོས་བསྟན་པ་དེ་དག་ཐམས་ཅད་
ཀྱང་ཁོ་མོས་ཐོས་ཏེ། དེ་བཞིན་གཤེགས་པ་དེ་དག་གི་གདམས་ངག་དང༌། རྗེས་སུ་བསྟན་པ་ལའང་ཞུགས་པར་གྱུར་ཏོ། །དེ་བཞིན་གཤེགས་པ་དེ་དག་ལ་ཁོ་མོས་རིམ་གྲོ་ཆེར་བྱས་ཏེ། རིམ་

45-1-385a

གྲོ་དེའི་རྣམ་པས་སེམས་ཀྱི་སྐད་ཅིག་གཅིག་ལ་དེ་བཞིན་གཤེགས་པ་དེ་དག་ཐམས་ཅད་དང༌། བྱང་ཆུབ་སེམས་དཔའི་འཁོར་གྱི་དཀྱིལ་འཁོར་དེ་དག་དང༌།
སངས་རྒྱས་ཀྱི་ཞིང་དེ་དག་ཐམས་ཅད་ཀྱང་མཐོང་སྟེ། འཇིག་རྟེན་གྱི་ཁམས་རྣམ་པར་སྣང་བའི་ཁམས་དེ་ནི་འདས་པར་གྱུར། བསྐལ་པ་རྡུལ་དང་བྲལ་བའི་དཀྱིལ་འཁོར་དེ་ནི་མཐར་ཕྱིན་
པར་གྱུར་ནས། དེའི་རྗེས་ལ་འཇིག་རྟེན་གྱི་ཁམས་ནི། རིན་ཆེན་འཁོར་ལོ་སྣ་ཚོགས་ཀྱིས་ཀླུབས་ཤིང་བརྒྱན་པ་ཞེས་བྱ། བསྐལ་པ་ནི་འོད་ཆེན་པོ་ཞེས་བྱ་བ་ཞིག་བྱུང་སྟེ། དེ་ལ་སངས་
རྒྱས་ལྔ་བརྒྱ་བྱུང་བར་གྱུར་ཏོ། །དེ་དག་ཐམས་ཅད་ཀྱང་ཁོ་མོས་བསྙེན་བཀུར་ཏེ། བསྐལ་པ་འོད་ཆེན་པོ་ལ་དེ་བཞིན་གཤེགས་པ་ཐུགས་རྗེ་ཆེན་པོ་སྤྲིན་གྱི་རྒྱལ་མཚན་ཞེས་བྱ་བ་བསྐལ་
པའི་དང་པོ་ལ་བྱུང་སྟེ། དེ་མངོན་པར་འབྱུང་བའི་ཚེ། ཁོ་མོ་མཚན་མོའི་ལྷ་མོར་གྱུར་པས་མཆོད་པ་བྱས་སོ། །དེའི་འོག་ཏུ་དེ་བཞིན་གཤེགས་པ་རྡོ་རྗེ་མཐུ་བོ་ཆེའི་དཔལ་ཞེས་བྱ་བ་བྱུང་སྟེ། དེ་ལ་ཁོ་
མོས་འཁོར་ལོ་བསྒྱུར་བར་གྱུར་པས་མཆོད་པ་བྱས་སོ། །དེ་བཞིན་གཤེགས་པ་དེས་ཁོ་མོ་ལ་མདོ་སྡེ་སངས་རྒྱས་ཐམས་ཅད་སྐྱེ་ཞིང་འབྱུང་བ་ཞེས་བྱ་བ། མདོ་སྡེ་སངས་རྒྱས་ཀྱི་ཞིང་བཅུའི་
རྡུལ་ཤིན་ཏུ་ཕྲ་བ་སྙེད་ཀྱི་འཁོར་དང་བཅས་པ་ཡང་དག་པར་བསྟན་ཏེ། དེ་ཡང་ཁོ་མོས་ཐོས་ནས་ཡོངས་སུ་བཟུང་ངོ༌། །དེའི་འོག་ཏུ་དེ་བཞིན་གཤེགས་པ་མེའི་འོད་འཕྲོ་རིའི་དཔལ་གྱིས་

45-1-385b

རྣམ་པར་བརྒྱན་པ་ཞེས་བྱ་བ་བྱུང་སྟེ། དེ་ལ་ཁོ་མོ་ཚོང་དཔོན་གྱི་བུ་མོར་གྱུར་པས་མཆོད་པ་བྱས་སོ། །དེ་བཞིན་གཤེགས་པ་དེས་ཁོ་མོ་ལ་མདོ་སྡེ། དུས་གསུམ་སྣང་བའི་སྙིང་པོ་ཞེས་བྱ་བ། མདོ་
སྡེ་ཛམྦུའི་གླིང་གི་རྡུལ་ཤིན་ཏུ་ཕྲ་བ་སྙེད་ཀྱི་འཁོར་དང་བཅས་པ་ཡང་དག་པར་བསྟན་ཏེ། དེ་ཡང་ཁོ་མོས་ཐོས་ནས་ཡོངས་སུ་བཟུང་ངོ༌། །དེའི་འོག་ཏུ་དེ་བཞིན་གཤེགས་པ་ཆོས་རྒྱ་མཚོ་ཐམས་ཅད་
ཀྱིས་མངོན་པར་འཕགས་པའི་ཤུགས་ཀྱི་རྒྱལ་པོ་ཞེས་བྱ་བ་བྱུང་སྟེ། དེ་ལ་ཁོ་མོ་ལྷའི་རྒྱལ་པོར་གྱུར་བས་མཆོད་པ་བྱས་སོ། །དེ་བཞིན་གཤེགས་པ་དེས་ཁོ་མོ་ལ་མདོ་སྡེ་ཆོས་ཀྱི་དབྱིངས་ཀྱི་
གཞི་ཐམས་ཅད་ཤེས་པའི་བྱེ་བྲག་ཅེས་བྱ་བ་མདོ་སྡེ་ལྔ་བརྒྱའི་འཁོར་དང་བཅས་པ་ཡང་དག་པར་བསྟན་ཏེ། དེའང་ཁོ་མོས་ཐོས་ནས་ཡོངས་སུ་བཟུང་ངོ༌། །དེའི་འོག་ཏུ་དེ་བཞིན་གཤེགས་
པ་ཆོས་ཟབ་མོའི་དཔལ་རྒྱ་མཚོས་ཡང་དག་པར་འབྱུང་བའི་འོད་ཅེས་བྱ་བ་བྱུང་སྟེ། དེ་ལ་ཁོ་མོ་ཀླུའི་དབང་པོའི་བུ་མོར་གྱུར་པས། ནོར་བུ་རིན་པོ་ཆེ་ཡིད་བཞིན་གྱི་རྒྱལ་པོའི་སྤྲིན་གྱི་ཆར་མངོན་
པར་ཕབ་སྟེ། མཆོད་པ་བྱས་སོ། །དེ་བཞིན་གཤེགས་པ་དེས་ཁོ་མོ་ལ་མདོ་སྡེ་དགའ་བ་རྒྱ་མཚོ་རྣམ་པར་འཕེལ་བ་ཤུགས་ཞེས་བྱ་བ། མདོ་སྡེ་བྱེ་བ་བརྒྱ་སྟོང་ཕྲག་བཅུའི་འཁོར་དང་བཅས་པ་
ཡང་དག་པར་བསྟན་ཏེ། དེའང་ཁོ་མོས་ཐོས་ནས་ཡོངས་སུ་བཟུང་ངོ༌། །དེའི་འོག་ཏུ་དེ་བཞིན་གཤེགས་པ་རིན་ཆེན་རི་བོའི་སྤོའི་འོད་ཟེར་སྒྲོན་མ་ཞེས་བྱ་བ་བྱུང་སྟེ། དེ་ལ་ཁོ་མོ་རྒྱ་མཚོའི་

45-1-386a

ལྷ་མོར་གྱུར་པས། རིན་པོ་ཆེའི་པདྨོའི་སྤྲིན་གྱི་ཆར་གྱིས་ཉེ་བར་བསྙེན་ཏེ་མཆོད་པ་བྱས་སོ། །དེ་བཞིན་གཤེགས་པ་དེས་ཁོ་མོ་ལ་མདོ་སྡེ་ཆོས་ཀྱི་དབྱིངས་རྒྱ་མཚོའི་
ཚུལ་ཞེས་བྱ་བ་མདོ་སྡེ་སངས་རྒྱས་ཀྱི་ཞིང་རྡུལ་ཤིན་ཏུ་ཕྲ་བ་སྙེད་ཀྱི་འཁོར་དང་བཅས་པ་ཡང་དག་པར་བསྟན་ཏེ། དེའང་ཁོ་མོས་ཐོས་ནས་ཡོངས་སུ་བླངས་སོ། །དྲན་པས་ཡང་དག་པར་
བཟུང་ངོ༌། །དེའི་འོག་ཏུ་དེ་བཞིན་གཤེགས་པ་ཡོན་ཏན་རྒྱ་མཚོ་སྣང་བའི་དཀྱིལ་འཁོར་གྱི་དཔལ་ཞེས་བྱ་བ་བྱུང་སྟེ། དེ་ལ་ཁོ་མོ་དྲང་སྲོང་མངོན་པར་ཤེས་པ་ལྔ་དང་ལྡན་པར་གྱུར་པ། དྲང་སྲོང་
སྟོང་ཕྲག་དྲུག་ཅུས་ཀུན་ནས་བསྐོར་བས། རྫུ་འཕྲུལ་ཆེན་པོའི་རྣམ་པར་འཕྲུལ་པས་ཉེ་བར་བསྙེན་ཏེ། སྤོས་ཀྱི་མེ་ཏོག་རི་བོ་ཙམ་གྱི་སྤྲིན་གྱི་ཆར་མངོན་པར་ཕབ་ནས་མཆོད་པ་བྱས་སོ། །དེ་
བཞིན་གཤེགས་པ་ཁོ་མོ་ལ་མདོ་སྡེ་ཆོས་གནས་མེད་པའི་སྒྲོན་མ་ཞེས་བྱ་བ་མདོ་སྡེ་སྟོང་ཕྲག་དྲུག་ཅུའི་འཁོར་དང་བཅས་པ་ཡང་དག་པར་བསྟན་ཏེ། དེའང་ཁོ་མོས་ཐོས་ནས་ཡོངས་
སུ་བཟུང་ངོ༌། །དེའི་འོག་ཏུ་དེ་བཞིན་གཤེགས་པ་རྣམ་པར་སྣང་མཛད་དཔལ་གྱི་སྙིང་པོ་ཞེས་བྱ་བ་བྱུང་སྟེ། ཁོ་མོ་ཡང་མཉམ་པ་ཉིད་ཀྱི་དོན་འབྱུང་བ་ཞེས་བྱ་བའི་སའི་ལྷ་མོ་ཞིག་ཏུ་གྱུར་
ནས་ཁོ་མོ་སའི་ལྷ་མོའི་འཁོར་གྲངས་མེད་པ་དང་བཅས་པས། རིན་པོ་ཆེའི་ཤིང་ཐམས་ཅད་ཀྱི་ལྷུན་ལས། རིན་པོ་ཆེའི་མེ་ཏོག་གི་སྤྲིན་གྱི་ཆར་མངོན་པར་ཕབ་སྟེ། རིན་པོ་ཆེའི་ཕྲེང་

45-1-386b

བའི་སྤྲིན་གྱི་ཆར་ཡང་རབ་ཏུ་ཕབ་ནས། དེ་བཞིན་གཤེགས་པ་དེ་ལ་མཆོད་པ་བྱ་བའི་ཕྱིར་སྤྱན་སྔར་ཕྱིན་ཏོ། །དེ་བཞིན་གཤེགས་པ་དེས། ཁོ་མོ་ལ་མདོ་སྡེ་དེ་བཞིན་གཤེགས་པ་ཐམས་ཅད་
ཡང་དག་པར་འབྱུང་བའི་གནས་ཀྱི་སྙིང་པོ་ཞེས་བྱ་བ། མདོ་སྡེ་གྲངས་མེད་པའི་འཁོར་དང་བཅས་པ་ཡང་དག་པར་བསྟན་ཏེ། དེའང་ཁོ་མོས་ཐོས་ནས་བཟུང་སྟེ། ཆུད་ཟོས་པར་མ་བྱས་སོ།།
རིགས་ཀྱི་བུ། དེ་བཞིན་གཤེགས་པ་ལྔ་བརྒྱ་པོ་དེ་དག་ཐམས་ཅད་ཀྱི་ཐ་མར། དེ་བཞིན་གཤེགས་པ་ཆོས་ཀྱི་དབྱིངས་ནམ་མཁའ་མཛོད་སྤུས་ཡོངས་སུ་རྒྱས་པའི་རྩེ་མོ་དཔལ་གྱི་སྒྲོན་མ་
ཞེས་བྱ་བ་འཇིག་རྟེན་དུ་བྱུང་སྟེ། དེའི་ཚེ་ཁོ་མོ་ཡང་གར་མཁན་གྱི་བུ་མོ་བཞིན་མངོན་པར་མཛེས་པའི་དཔལ་ཞེས་བྱ་བ་ཞིག་ཏུ་གྱུར་ཏེ། དེ་བཞིན་གཤེགས་པ་དེ་གྲོང་ཁྱེར་དུ་གཤེགས་ནས།
གར་མཁན་གྱི་ཚོགས་ཀྱིས་རོལ་མོ་བྱས་པའི་ཚེ། ཁོ་མོས་སངས་རྒྱས་ཀྱི་བྱིན་གྱིས་སྟེང་གི་ནམ་མཁའི་དབྱིངས་ལས་ཚིགས་སུ་བཅད་པ་སྟོང་གིས། དེ་བཞིན་གཤེགས་པ་དེ་ལ་མངོན་
པར་བསྟོད་དེ་སྤྱན་སྔར་ཕྱིན་ཏོ། །དེ་བཞིན་གཤེགས་པ་དེས་མཛོད་སྤུ་ནས་འོད་ཟེར་ཆོས་དབྱིངས་རྣམ་པར་སྣང་བའི་རྒྱན་ཅེས་བྱ་བ་བཀྱེ་སྟེ། ཁོ་མོའི་ལུས་ཐམས་ཅད་ཀྱང་སྣང་བར་མཛད་
དོ༑ ༑འོད་ཟེར་དེས་ཁོ་མོ་ལ་ཕོག་མ་ཐག་ཏུ། རྣམ་པར་ཐར་པ་ཆོས་ཀྱི་དབྱིངས་ཀྱི་ཚུལ་ཡོངས་སུ་འཁྱིལ་བའི་སྙིང་པོ་ཞེས་བྱ་བ་ཐོབ་པར་གྱུར་ཅིང༌། རིགས་ཀྱི་བུ། དེ་ལྟར་དེ་བཞིན་གཤེགས་

45-1-387a

པ་དེ་དག་ལ་སོགས་པ། བསྐལ་པ་འོད་ཆེན་པོ་ལ་འཇིག་རྟེན་གྱི་ཁམས་རིན་ཆེན་འཁོར་ལོ་སྣ་ཚོགས་ཀྱིས་ཀླུབས་ཤིང་བརྒྱན་པར་སངས་རྒྱས་ལྔ་བརྒྱ་
བྱུང་བར་གྱུར་པ་དེ་དག་ཐམས་ཅད་ཀྱང་མཉེས་པར་བྱས་ཏེ། དེ་བཞིན་གཤེགས་པ་དེ་དག་ལ་ཁོ་མོས་མཆོད་པ་ཡང་བྱས་སོ། །དེ་བཞིན་གཤེགས་པ་དེ་དག་གིས་ཁོ་མོ་ལ་ཆོས་
བསྟན་པ་དེ་དག་ཐམས་ཅད་ཀྱང་དྲན་ཏེ། ཆོས་ཀྱི་ཚུལ་དེ་དག་ལས་ཡི་གེ་འགའམ། ཚིག་འགའ་ཡང་བརྗེད་པར་མ་གྱུར་ཏོ། །དེ་བཞིན་གཤེགས་པ་དེ་དག་རེ་རེའི་དྲུང་དུ་འགྲོ་བའི་
ཚེ་ཡང༌། སངས་རྒྱས་ཀྱི་ཆོས་ཡོངས་སུ་བརྗོད་པར་བྱ་བས་སེམས་ཅན་ཚད་མེད་པའི་དོན་བྱས་སོ། །དེ་བཞིན་གཤེགས་པ་དེ་དག་རེ་རེ་ལའང་ཁོ་མོས་ཆོས་ཀྱི་དབྱིངས་ཀྱི་
རང་བཞིན་རྒྱ་མཚོ་དུས་གསུམ་གྱི་ཡེ་ཤེས་ཀྱི་སྙིང་པོ། ཆོས་ཀྱི་དབྱིངས་ཤིན་ཏུ་ཡངས་པ་ཞེས་བྱ་བའི་ཐམས་ཅད་མཁྱེན་པའི་གློག་མངོན་པར་སྣང་བ། ཀུན་ཏུ་བཟང་པོའི་སྤྱོད་
པ་ཐམས་ཅད་ལ་གནས་པར་ཡང་དག་པར་གཞོལ་བ་ཐོབ་པར་གྱུར་ཏེ། རིགས་ཀྱི་བུ། ཁོ་མོ་ལ་ནི་ད་ལྟར་ཡང་སེམས་ཀྱི་སྐད་ཅིག་རེ་རེ་ལ་དེ་བཞིན་གཤེགས་པ་མཐའ་དང་
དབུས་མེད་པ་ཡོངས་སུ་སྣང་སྟེ། དེ་བཞིན་གཤེགས་པ་དེ་དག་ཁོ་མོས་མཐོང་བར་གྱུར་པས་ཐམས་ཅད་མཁྱེན་པའི་གློག་མངོན་པར་སྣང་བ་སྔན་ཆད་མ་ཐོབ་པ། སྔན་ཆད་མ་

45-1-387b

མཐོང་བ་དག་ཀྱང་ཁོ་མོའི་སེམས་ཀྱི་རྒྱུད་ལ་གནས་པར་གྱུར་ཏེ། འོན་ཀྱང་བྱང་ཆུབ་སེམས་དཔའ་ཀུན་ཏུ་བཟང་པོའི་སྤྱོད་པ་ལས་གཡོ་བ་མེད་དོ། །དེ་ཅིའི་ཕྱིར་ཞེ་ན། ཐམས་ཅད་མཁྱེན་
པའི་གློག་མངོན་པར་སྣང་བ་ཐོབ་པ་འདི་ནི་མཐའ་དང་དབུས་མེད་པར་བསྟན་པའོ། །དེ་ནས་མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱིས། དེའི་ཚེ་བྱང་ཆུབ་
སེམས་དཔའི་རྣམ་པར་ཐར་པ་འཇིག་རྟེན་ཐམས་ཅད་མངོན་དུ་གྱུར་པས་འགྲོ་བ་རྣམ་པར་འདུལ་བ་ཞེས་བྱ་བ་འདི་བརྣན་ཏེ་བསྟན་པ་དང༌། རྣམ་པར་དབྱེ་བར་བྱ་བའི་ཕྱིར། སངས་
རྒྱས་ཀྱི་བྱིན་གྱི་རླབས་ཀྱིས་ཚོང་དཔོན་གྱི་བུ་ནོར་བཟང་ལ་ཚིགས་སུ་བཅད་དེ་སྨྲས་པ། ཟབ་མོ་བལྟ་དཀའ་ཁོང་དུ་ཆུད་དཀའ་སྟེ། །དུས་གསུམ་དབྱིངས་ཀུན་ཐ་དད་ཚུལ་ལྡན་ལ། །ཆོས་
འོད་དཀྱིལ་འཁོར་ཀུན་ཏུ་འོད་འབྱུང་བའི། །ཁོ་མོའི་ཚིག་འདི་ནོར་བཟང་མཉན་པར་གྱིས། །སངས་རྒྱས་ཡོན་ཏན་འདོད་པས་བྱང་ཆུབ་ཏུ། །ཁོ་མོས་ཐོག་མ་ཇི་ལྟར་སེམས་བསྐྱེད་དང༌།།
ཇི་ལྟར་ཁོ་མོས་རྣམ་ཐར་འདི་ཐོབ་པ། །དེ་དག་རྣམ་པར་ཕྱེ་བའི་ཚུལ་འདི་ཉོན། །འདི་ནས་སངས་རྒྱས་ཞིང་གི་རྡུལ་སྙེད་ཀྱི། །བསྐལ་པ་གཅིག་ནས་གཅིག་བརྒྱུད་ཕ་རོལ་ཏུ། །འཇིག་རྟེན་ཁམས་
ཡངས་དྲི་མའི་སྐྱོན་མེད་པ། །རྣམ་སྣང་རྒྱལ་མཚན་སྒྲོན་མའི་དཔལ་བྱུང་སྟེ། །བསྐལ་པ་རྡུལ་དང་བྲལ་བའི་དཀྱིལ་འཁོར་བྱུང༌། །དེ་ལ་སངས་རྒྱས་རིགས་ནི་རྒྱུན་མ་ཆད། །དེ་ཚེ་རི་

45-1-388a

རབ་རྡུལ་ཕྲན་རབ་སྙེད་ཀྱི། །སྟོབས་བཅུ་སྐྱོན་མེད་མང་པོ་བྱུང་བར་གྱུར། །དེ་ལ་བདེ་གཤེགས་ཐོག་མར་རིན་ཆེན་འོད། །ཀུན་ཏུ་འཕྲོ་དཔལ་ཡོན་ཏན་དཔལ་
རྒྱལ་བྱུང༌། །རྒྱལ་བ་ཆོས་ཀྱི་རྒྱལ་མཚན་རི་རབ་དཔལ། །ཡོན་ཏན་སེངྒེའི་དབང་པོ་རྒྱལ་བ་བཞི། །རྒྱལ་བ་བཞི་པའི་རྒྱལ་པོ་སྐྱེ་བཅིལ་དང༌། །གྲགས་པའི་རི་བོ་ཡོན་ཏན་རི་རབ་དཔལ།།
རྒྱལ་བ་ཉི་མ་ཟླ་ཞལ་བཅོམ་ལྡན་འདས། །བཅུ་པོ་འདི་དག་ཚུལ་འདི་ཐོག་མའོ། །རྒྱལ་བ་ནམ་མཁའི་གཞི་དང་ཀུན་ནས་འོད། །ཕྱོགས་སུ་ཡོངས་བྱུང་དྲན་པ་རྒྱ་མཚོའི་སྒོ། །རྒྱལ་བ་
མངོན་འཕགས་འོད་མངའ་རི་རབ་དཔལ། །བདེ་གཤེགས་ཆོས་ཀྱི་འོད་འཕྲོ་རི་བོ་དཔལ། །ཐུགས་རྗེ་ཆེ་མངའ་དགུ་པ་པདྨོས་འཕགས། །སངས་རྒྱས་བཅུ་པ་ཆོས་དབྱིངས་མེ་ཏོག་
སྟེ༑ །སངས་རྒྱས་རྒྱ་མཚོ་ཡོངས་སུ་བརྗོད་པ་ལས། །ཚུལ་འདི་བཅུ་པ་གཉིས་པ་འདི་ཡིན་ནོ། །འོད་དཔལ་རྒྱལ་པོ་ཡེ་ཤེས་བློ་གྲོས་དང༌། །སྣ་ཚོགས་དོན་དབང་དཔལ་གྱི་བློ་གྲོས་
ལྷ༑ ༑རྒྱལ་བ་ཤུགས་ཀྱི་རྒྱལ་བློ་ཡེ་ཤེས་དཔལ། །སྣང་བའི་རྒྱལ་པོ་འོད་ཀྱི་རྒྱལ་མཚན་དཔལ། །རྒྱལ་བ་རྣམ་པར་གནོན་པའི་ལྷ་སྟབས་དང༌། །དེ་བཞིན་ཆོས་དབྱིངས་པདྨོ་བཅུ་པ་
སྟེ༑ ༑རྒྱ་ཆེན་ཡོངས་སུ་བསྟན་ལས་ཚུལ་འདི་ནི། །ཚུལ་འདིར་བཅུ་པ་གསུམ་པ་བསྟན་པའོ། །རིན་ཆེན་འོད་འཕྲོ་རི་དཔལ་བཅོམ་ལྡན་འདས། །དེ་ཡི་འོག་མ་ཡོན་ཏན་རྒྱ་མཚོ་དཔལ།།

45-1-388b

ཆོས་ཀྱི་འོད་དང་པདྨོ་སྙིང་པོ་དཔལ། །འགྲོ་བའི་ཟླ་བ་སྤྱན་ཚུལ་བདེ་བར་གཤེགས། །སྤོས་ཀྱི་འོད་དང་རིན་ཆེན་རི་རབ་དཔལ། །རྒྱལ་བ་དྲི་ཟ་ལུས་འོད་རྒྱལ་པོ་དང༌། །རིན་ཆེན་སྙིང་པོ་
རྒྱལ་དཔལ་གཟི་བརྗིད་ལྡན། །རྒྱལ་བ་བཅུ་པ་ཞི་བའི་གཟུགས་རྩི་སྟབས། །དེ་ཡི་འོག་མ་རྒྱལ་བ་རྒྱ་ཆེན་བློ། །རིན་ཆེན་འོད་དང་ནམ་མཁའི་སྤྲིན་གྱི་དཔལ། །རྒྱལ་བ་དམ་པའི་མཚན་
གྱི་དཔལ་གྱུར་དང༌། །བརྟུལ་ཞུགས་དཀྱིལ་འཁོར་རང་གི་ལུས་ཀྱི་འོད། །མཐུ་ཆེན་བརྟུལ་ཞུགས་རི་རབ་དཔལ་མངའ་དང༌། །རྒྱལ་བ་ཡོན་ཏན་ཁོར་ཡུག་དཔལ་གྱི་རྒྱལ། །བཅོམ་ལྡན་
མི་ཕམ་བརྟུལ་ཞུགས་རྒྱལ་མཚན་དང༌། །ཤིང་གི་རི་བོ་རྒྱལ་བ་དེ་དག་བཅུ། །རྒྱལ་བ་སཱ་ལའི་རྒྱལ་པོ་དཔལ་གྱི་མཆོག །འཇིག་རྟེན་དབང་པོའི་ལུས་ནི་སྣང་བའི་འོད། །མངོན་པར་འཕགས་
འོད་དཔལ་གྱི་བཅོམ་ལྡན་འདས། །རྡོ་རྗེ་འོད་དང་ས་ཡི་གཟི་བརྗིད་དཔལ། །རྒྱལ་བ་ཟབ་ཆོས་འོད་ཀྱི་རྒྱལ་པོ་དཔལ། །ཆོས་ཀྱི་རྒྱ་མཚོ་དབྱངས་ཀྱི་བློ་གྲོས་དང༌། །རི་རབ་རྒྱལ་མཚན་
དཔལ་དང་བློ་གྲོས་སྣང༌། །རྒྱལ་བ་བཅུ་པ་རིན་ཆེན་རྒྱལ་པོ་དཔལ། །ཚངས་པའི་འོད་དང་རྒྱལ་བ་ནམ་མཁའི་དབྱིངས། །དེ་བཞིན་ཆོས་ཀྱི་དབྱིངས་ནི་གཟུགས་བརྙན་དཔལ། །སྣང་
བའི་དཀྱིལ་འཁོར་འོད་ཀྱི་བཅོམ་ལྡན་འདས། །ཐ་དད་ཕྱོགས་མཁྱེན་ཡེ་ཤེས་བློ་གྲོས་དང༌། །ནམ་མཁའི་སྒྲོན་མ་མངོན་པར་དགའ་བའི་དཔལ། །རྣམ་པར་སྣང་མཛད་འོད་

45-1-389a

དཔལ་བདེ་བར་གཤེགས། །བསོད་ནམས་རབ་ཏུ་སྣང་དཔལ་ཞི་བའི་དཔལ། །བཅུ་པ་སྙིང་རྗེ་ཆེན་པོ་སྤྲིན་གྱི་དཔལ། །དེ་བཞིན་ཉི་འོད་སྟོབས་སྣང་བློ་གྲོས།
དང༌། །རྒྱལ་བ་འགྲོ་བ་ཐམས་ཅད་མངོན་གཟུགས་དང༌། །དེ་ཚེ་རྒྱལ་བ་མངོན་འཕགས་འོད་མངའ་འབྱུང༌། །དེ་ཡི་འོག་མ་ཞི་བའི་སྐུ་ཡི་འོད། །ཆོས་འཕགས་བདེ་གཤེགས་དེ་
བཞིན་བྱུང་བར་གྱུར། །དེ་ཡི་འོག་མ་རླུང་གི་དྲག་ཤུལ་དཔལ། །དཔའ་བའི་རྒྱལ་མཚན་རིན་ཆེན་ལུས་ཀྱི་དཔལ། །དུས་གསུམ་སྣང་བའི་འོད་ནི་བཅུ་པའོ། །སྨོན་ལམ་རྒྱ་མཚོ་རབ་
ཏུ་སྣང་དཔལ་དང༌། །གཉིས་པ་དགོངས་པ་རྡོ་རྗེ་རི་བོ་དཔལ། །རྒྱལ་བ་གསུམ་པ་སེངྒེ་རི་རབ་དཔལ། །དྲན་པའི་རྒྱལ་མཚན་རྒྱལ་པོ་ཆོས་དཔལ་བློ། །ཤེས་རབ་སྒྲོན་མ་འོད་ཀྱི་རྒྱལ་
མཚན་དཔལ། །དེ་ཡི་འོག་མ་རྒྱལ་བ་རྒྱ་ཆེན་བློ། །རྒྱལ་བ་ཆོས་དབྱིངས་ཚུལ་གྱི་ཡེ་ཤེས་སྟབས། །ཆོས་ཀྱི་རྒྱ་མཚོ་བློ་གྲོས་ཡེ་ཤེས་དཔལ། །ཆོས་འཛིན་པ་དང་རིན་ཆེན་སྦྱིན་དཔལ་
དང༌། །རྒྱལ་བ་ཡོན་ཏན་ཁོར་ཡུག་དཔལ་གྱི་སྤྲིན། །བཟོད་པའི་སྒྲོན་མ་དཔལ་དང་གཟི་བརྗིད་ལྡན། །ཤུགས་འོང་ཞི་གནས་དབྱངས་ཀྱི་རྒྱལ་བ་དང༌། །ཞི་བའི་རྒྱལ་མཚན་འགྲོ་བའི་
སྒྲོན་མ་དཔལ། །སངས་རྒྱས་སྨོན་ལམ་ཆེན་པོ་ཤུགས་ཀྱི་དཔལ། །བཅོམ་ལྡན་གཞན་གྱིས་མི་ཐུབ་རྒྱལ་མཚན་སྟོབས། །རྒྱལ་བ་ཡེ་ཤེས་འོད་འཕྲོ་རྒྱ་མཚོ་དཔལ། །རྒྱལ་བ་ཆོས་

45-1-389b

དབང་བློ་གྲོས་ཆགས་པ་མེད། །འགྲོ་སྐད་རྒྱ་མཚོ་དབྱངས་ཀྱི་བློ་གྲོས་དང༌། །ཐམས་ཅད་དབྱངས་ཀྱི་ཡན་ལག་སྒྲ་སྐད་དཔལ། །དབང་སྒྱུར་མཆོད་སྦྱིན་གྲགས་པའི་མཆོད་སྡོང་བློ། །ཕྱོགས་
ཡུལ་འགྲོ་བ་མངོན་སུམ་བཅོམ་ལྡན་འདས། །སེམས་ཅན་བསམ་པར་མཉམ་པ་སྐུ་ཡི་དཔལ། །གཞན་ཡང་སངས་རྒྱས་གནས་དང་བཅས་པའི་དཔལ། །རྒྱལ་བ་རང་བཞིན་ལུས་
དཔལ་བཟང་པོ་དང༌། །དེར་ནི་རྒྱལ་བ་དེ་ལ་སོགས་པ་བྱུང༌། །དེ་དག་བྱུང་ནས་འགྲོ་བའི་སྒྲོན་མ་མཛད། །བསྐལ་པ་རི་རབ་ཤིན་ཏུ་ཕྲ་རྡུལ་སྙེད། །བདག་གིས་རྒྱལ་བ་རྒྱ་མཚོ་དེ་དག་
མཆོད། །བསྐལ་པ་སངས་རྒྱས་ཞིང་གི་རྡུལ་སྙེད་པོ། །དེ་དག་ཏུ་ནི་རྒྱལ་བ་གང་བྱུང་བ། །བདེ་གཤེགས་དེ་དག་ཐམས་ཅད་བདག་གིས་མཆོད། །རྣམ་པར་ཐར་བའི་ཚུལ་ནི་འདི་ལ་
ཞུགས། །རྣམ་པར་ཐར་པའི་ཚུལ་འདི་སྒོམ་བྱེད་ཅིང༌། །བསྐལ་པ་མཐའ་ཡས་བདག་གིས་སྔོན་སྤྱད་ཀྱི། །ཁྱོད་ཀྱིས་ཐོས་ནས་ནན་ཏན་མྱུར་གྱིས་ཤིག །ཚུལ་འདི་རིང་པོ་མི་ཐོགས་ཐོབ་
པར་འགྱུར། །རིགས་ཀྱི་བུ། ཁོ་མོས་བྱང་ཆུབ་སེམས་དཔའི་རྣམ་པར་ཐར་པ་འཇིག་རྟེན་ཐམས་ཅད་མངོན་དུ་གྱུར་པས་འགྲོ་བ་རྣམ་པར་འདུལ་བ་སྟོན་པ་འདི་ཤེས་པར་ཟད་ན། །ཁོ་མོས་
བྱང་ཆུབ་སེམས་དཔའ་མཐའ་དང་དབུས་མེད་པའི་བྱང་ཆུབ་སེམས་དཔའི་སྤྱོད་པ་རྒྱ་མཚོ་ལ་མོས་པ་སྣ་ཚོགས་ཀྱིས་ཡང་དག་པར་གནས་པ། བསམ་པ་སྣ་ཚོགས་ཀྱི་ལུས་དང་

45-1-390a

ལྡན་པ། དབང་པོ་རྒྱ་མཚོ་སྣ་ཚོགས་ཡོངས་སུ་གྲུབ་པ། བྱང་ཆུབ་སེམས་དཔའི་སྤྱོད་པ་དང༌། སྨོན་ལམ་སྣ་ཚོགས་ཤིན་ཏུ་རྟོགས་པ་དེ་དག་
གི་སྤྱོད་པ་ཤེས་པའམ། ཡོན་ཏན་བརྗོད་པར་ནུས་རེ་སྐན། སོང༌། རིགས་ཀྱི་བུ། སྙིང་པོ་བྱང་ཆུབ་འདི་ཉིད་ན། ཁོ་མོ་དང་རྒྱང་མི་རིང་བ་ཞིག་ན་མཚན་མོའི་ལྷ་མོ་སྒྲ་རྒྱ་མཚོ་རབ་ཏུ་
ཞི་བ་དང་ལྡན་པ་ཞེས་བྱ་བ། པདྨོའི་ཁྲི་རིན་པོ་ཆེའི་རྒྱལ་པོ་སྣང་བའི་རྒྱལ་མཚན་གྱིས་རབ་ཏུ་བརྒྱན་པ་ཞིག་ལ་འདུག་ཅིང༌། མཚན་མོའི་ལྷ་མོ་གྲངས་མེད་པ་བརྒྱ་སྟོང་ཕྲག་
བཅུའི་འཁོར་གྱིས་བསྐོར་བ་འདུག་གི །དེའི་གན་དུ་སོང་ལ། ཇི་ལྟར་བྱང་ཆུབ་སེམས་དཔས་བྱང་ཆུབ་སེམས་དཔའི་སྤྱོད་པ་ལ་བསླབ་པར་བྱ་བ་དང༌། ཇི་ལྟར་ནན་ཏན་དུ་བྱ་བ་
དྲིས་ཤིག །དེ་ནས་ཚོང་དཔོན་གྱི་བུ་ནོར་བཟང་གིས། མཚན་མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱི་རྐང་པ་གཉིས་ལ་སྤྱི་བོས་ཕྱག་འཚལ་ཏེ། མཚན་
མོའི་ལྷ་མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་ལ། ལན་བརྒྱ་སྟོང་དུ་མར་གཡས་ཕྱོགས་སུ་བསྐོར་བ་བྱས་ནས། ཡང་དང་ཡང་བལྟས་ཏེ། མཚན་མོའི་ལྷ་
མོ་སེམས་ཅན་ཀུན་ཏུ་སྐྱོང་བའི་གཟི་བརྗིད་དཔལ་གྱི་དྲུང་ནས་སོང་ངོ༌།།    །།

