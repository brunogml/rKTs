66-1-1a

༄༅། །མདོ་ཝ་པ་བཞུགས་སོ།།

66-1-1b

༄༅༅། །རྒྱ་གར་སྐད་དུ། སད་དྷརྨ་རཱ་ཛ་མཧཱ་ཡཱ་ན་སཱུ་ཏྲ། བོད་
སྐད་དུ། དམ་པའི་ཆོས་ཀྱི་རྒྱལ་པོ་ཐེག་པ་ཆེན་པོའི་མདོ། །དེའི་ཚེ་
ན་སངས་རྒྱས་ཤིང་སཱ་ལ་གཉིས་ཀྱི་བར་ན་བཞུགས་ཏེ། མྱ་ངན་
ལས་འདས་པར་གཤེགས་ཀར་སེམས་ཅན་ཐམས་ཅད་བརྒྱ་

66-1-2a

སྟོང་ཁྲི་འབུམ་ཕལ་མང་པོ་ཀུན་ཤིང་གི་དྲུང་ན་སངས་རྒྱས་
འཁོར་བར་བསྐོར་ཏེ་འཁོད་ནས་མིག་ནི། ཡར་བཅོམ་ལྡན་འདས་ཀྱི་ཞལ་དུ་
བལྟ་སྟེ༑ ཅུང་ཟད་ཀྱང་མི་གཡེངས། དེ་ནས་ཡང་དག་པར་གཤེགས་པས་
འཕྲུལ་གྱི་སྟོབས་ཀྱིས་འོད་ཆེན་པོ་བཏང་ནས་ནམ་མཁའི་ཁམས་ཐམས་ཅད་
ཁྱབ་པར་སྣང་སྟེ། འོད་དེའི་ནང་ནས་ཆོས་ཀུན་མངོན་པར་བསྟན་ནས་དེའི་ཚེ་

66-1-2b

མང་པོའི་ནང་ན་བྱང་ཆུབ་སེམས་དཔའ་མིང་ནམ་མཁའ་མཛོད་ཅེས་བྱ་བ་ཞིག་ཡོད་པ་སྟན་
ལས་ལངས་ཏེ་སངས་རྒྱས་ལ་ལན་གསུམ་བསྐོར་ནས་སླར་ངོས་གཅིག་ཏུ་འདུག་སྟེ་ལུས་སྨད་
ལྔ་ས་ལ་གཏུགས། དུས་ཏེ་མཆི་མ་བླགས་ནས་སངས་རྒྱས་ལ་གསོལ་པ། ལྷའི་ནང་ན་བཙུན་
པ་ཡང་དག་པར་གཤེགས་པས་མྱ་ངན་ལས་འདས་པར་གཤེགས་པའི་དུས་ཀྱང་ཉེ། གཤེགས་
སུའང་སླ་ན། གཤེགས་པའི་སླད་ན་རྙོག་པ་རྣམ་པ་ལྔའི་སེམས་ཅན་ལས་ངན་པ་མང་བ་བགྱིད་
ཅིང་ངན་པ་བཅུ་ཤ་སྟག་སྤྱོད་པ་འདི་ལྟ་བུའི་སེམས་ཅན་ལེགས་པའི་དཔལ་གྱི་སྟོབས་སྣང་བ་

66-1-3a

ལ་སངས་རྒྱས་ཀྱིས་ཤིན་ཏུ་ཟབ་ཅིང༌། དམ་པའི་ཆོས་ཀྱི་ཡི་གེ་སྡེ་བཅུ་གཉིས་
བཤད་པ་ཡི་གེའི་འབྲུ་ནི། མང༌། གཞུང་ནི། རྒྱ་ཆེས་པས་ཁོང་དུ་ཆུད་ཅིང་འཚལ་བར་བགྱི་
བའང་དཀའ། ཆོས་འདི་ཀུན་བལྟ་ཞིང་རྗེས་ཀྱང་མི་ཆོད་ན། སངས་རྒྱས་ཀྱིས་བྱམས་ཤིང་
ཐུགས་རྗེས་གཟིགས་ཏེ་ཐེག་པ་ཆེན་པོའི་ཆོས་ཡང་དག་པའི་བདེན་པ་བྱེ་བྲག་ཕྱེད་པར་བཤད་
དེ༑ སེམས་ཅན་རྣམས་ཡང་དག་པའི་སྨན་བཟང་པོ་ཐོབ་པར་བགྱིས་ཏེ་ནད་གདུག་གོ་ཅོག་
སོས་པར་བགྱིར་སྨོན་ཏོ། །སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་

66-1-3b

སྩལ་པ༑ ཤིན་ཏུ་དགེའོ། །ཤིན་ཏུ་དགེའོ། །རིགས་ཀྱི་བུ་ཕོ། །ཁྱོད་ཀྱིས་སེམས་ཅན་རྣམས་ཀྱི་ཕྱིར་འདི་ལྟ་བུའི་དོན་ཆེན་པོ་འདྲི་ནུས་པ་བསོད་ནམས་ཆེན་པོ་ཐོབ་སྟེ།
བསམ་གྱིས་མི་ཁྱབ་བོ། །ངས་ཁྱོད་ལ་ཡང་དག་པའི་བདེན་པ། ཐེག་པ་ཆེན་པོའི་ཆོས་བྱེ་བྲག་ཕྱེད་པ། མི་འགྱུར་བའི་གཞུང་རྫོགས་པར་བཤད་དོ། །ཅིའི་ཕྱིར་ཞེས་བྱས་
ན༑ སེམས་ཅན་རྒྱ་ཆེར་ཐར་པར་བྱ་བའི་ཕྱིར་རོ། །སེམས་ཅན་རྣམས་མྱ་ངན་དང་བྲལ་བར་བྱ་བའི་ཕྱིར་རོ། །སེམས་ཅན་དམྱལ་བའི་ཉོན་མོངས་པ་ལས་ཕྱིན་ཅིང་ཡུལ་
གཙང་མར་སྐྱེ་བར་བྱ་བའི་ཕྱིར་རོ། །ཡང་དག་པར་གྲོལ་ཐར་ཅིང་སྐྱེ་ཤི་ལས་འདས་པར་བྱ་བའི་ཕྱིར་ཁྱེད་རྣམས་ཀུན་སེམས་གཅིག་ཏུ་སོམས་ཤིག་དང་ཁྱེད་ལ་གོ་བར་
བཤད་དོ། །དེ་ནས་ཕལ་མང་པོ་ཀུན་ཤིན་ཏུ་དགའ་གཞའ་སྟེ། ཁ་ཐ་དད་ཀྱིས་ཀྱང་ཚིག་མཐུན་པར་གཅིག་ཅར་སྨྲས་པ། སངས་རྒྱས་ཀྱིས་བྱམས་ཤིང་ཐུགས་རྗེས་
གཟིགས་ཏེ་བདག་ཅག་རྣམས་ལ་བྱེ་བྲག་ཕྱེད་པར་བཤད་པར་སྨོན་ཏོ། །སངས་རྒྱས་ཀྱི་ཞལ་ནས་རིགས་ཀྱི་བུ་ཕོ་རྣམས་གྲོལ་ཐར་པར་འདོད་ན། འདོད་པའི་ཡན་ལག་
བཅད་ལ་སེམས་གཉིས་སུ་མི་བསམ་པར་གཅིག་ཏུ་བསམ་སྟེ་ཡོད་པ་བསམ་པའི་སེམས་བཏད་ངོ༌། །སེམས་ཀྱི་ངོ་བོ་ཉིད་ཀྱི་ཚུལ་ནི། སྟོང་པ་སྟེ། སེམས་ཀྱི་ངོ་བོ་ཉིད་ཀྱི་

66-1-4a

ནང་ན་འགོ་བའང་མེད་དོ། གཏང་བ་འང་མེད་དོ། །བླང་བ་དང་གཏང་བ་མེད་ན་ཅིའང་ཐོབ་པ་མེད་དོ། །དེའི་མིང་ནི། བྱང་ཆུབ་བོ། །ཇི་ལྟ་ཞེ་ན། མྱ་
ངན་ཕལ་མང་པོ་ཀུན་ནི། སེམས་གཅིག་ལས་སྐྱེས་སོ། །སེམས་མི་སེམས་ན་མྱ་ངན་ཀྱང་མི་སྐྱེ་སྟེ། འདུ་མཆེད་དང༌། ཤེས་རབ་རྣམས་ལ་བླང་བ་དང་གཏང་བ་མེད་དོ། །བླང་
བ་དང་གཏང་བ་མེད་པ་འདོད་ཆགས་སོ་ཅོག་དང་བྲལ་ལོ། །འདོད་ཆགས་སོ་ཅོག་དང་བྲལ་ན་འདོད་པའི་ཡན་ལག་མེད་དོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་
རྒྱས་ལ་གསོལ་པ། བཅོམ་ལྡན་འདས། སེམས་ཅན་ཀྱི་འདུ་མཆེད་དང༌། ཤེས་རབ་ཀྱི་ལེགས་ཉེས་སྐྱེ་ནུས་ཤིང༌། ལན་བོན་ལྡང་བའི་གནས་ལགས་ཏེ། ཕྱི་ནང་མུ་གཉིས་ཀྱི་
ཆོས་སོ་ཅོག་གཅིག་གི་ནང་དུ་གཅིག་ཞུགས་ནས་ཅིའི་སླད་ནས་དེའི་ནང་ན་བླང་བ་དང་བཏང་བ་མ་མཆིས་ཞེས་བགྱིར་རུང༌། སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་
མཛོད་ལ་བཀའ་སྩལ་པ། རིགས་ཀྱི་བུ་ཕོ། །བསམ་གཏན་གཅིག་ཏུ་འདུས་པའི་ནང་དུ་ཞུགས་ལ་ཀུན་གྱིས་ཕྱི་ནང་དུ་བརྟགས་ན་ཐ་མར་ཡོང་མེད་དོ། །དེ་ཅིའི་ཕྱིར་ཞེ་ན། ནང་དུ་
བལྟས༑ ནང་དུ་བརྟགས་ན་ཡང་དག་པའི་ངོ་བོ་ཉིད་ལ་སྐྱེ་བ་མེད། ཕྱིར་བལྟས། ཕྱིར་བརྟགས་ན། མ་རིག་པ་མི་ལྡང༌། སྐྱེ་བའང་མེད། ལྡང་བའང་མེད་ན། མྱ་ངན་ལས་

66-1-4b

འདས་པའང་མེད་དེ། དེ་ནི། གཙང་གདང་བ་ཡིན་ནོ། །དེ་ནི། མཆོག་ཏུ་དགའ་བའི་སྨན་ཡིན་ནོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་
ལྡན་འདས། ཡང་དག་པར་གཤེགས་པས་ཐེག་པ་ཆེན་པོའི་ཆོས་ཡང་དག་པའི་གཟུགས་ཤིན་ཏུ་ཟབ་ཅིང་གཅེས་པ། བླ་ན་མ་མཆིས་པའི་སྨན་བཟང་པོ་དང༌། ཐེག་པ་གཅིག་གི་བདེན་
པའི་ནང་དུ་འཇུག་པ་བཤད་ན། སླན་ཆད་ཀྱི་སེམས་ཅན་མི་གཙང་བའི་ལས་གསུམ་གྱིས་ངན་པ་བཅུའི་ལས་བགྱིས་ཏེ། ལོག་སྲེད་ཀྱི་ལས་སྤྱད་པས་རྩ་བ་དང་གཞི་ཕྲ་ཞིང་ཞན་ཏེ།
སེམས་ལ་གཟུངས་སུ་གཟུང་བའང་དཀའ་ནས་སྨན་དང་ནད་ཀྱང་གལ་ཏེ་མི་མཐུན་ན། ཐབས་ཇི་ལྟར་བགྱིས་ན་ཐེག་པ་ཆེན་པོའི་ནང་དུ་འཇུག་པར་རུང༌། སངས་རྒྱས་ཀྱིས་བྱང་
ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། ང་ལ་ཐབས་ཡོད་ཀྱི། ཐེག་པ་ཆེན་པོ་ལ་འཇུག་པར་བྱའོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་
ལ་གསོལ་པ། བཅོམ་ལྡན་འདས། བདག་གིས་གནའ་སྔོན་ཐོས་པ་ཡང་དག་པར་གཤེགས་པས་ཐེག་པ་ཆེན་པོའི་མི་ལ་ནི། ཕ་རོལ་ཏུ་ཕྱིན་པ་དྲུག་གི་ཆོས་བཤད། ཐེག་པ་བར་
མའི་མི་ལ་ནི། རྒྱུ་རྐྱེན་བཅུ་གཉིས་ཀྱི་ཆོས་བཤད། ཐེག་པ་ཆུང་ངུའི་མི་ལ་ནི། བདེན་པ་བཞིའི་ཆོས་བཤད།  ལོག་སྲེད་ཀྱི་མི་ལ་ནི། དགེ་བ་བཅུའི་ཆོས་བཤད་དེ། ཀུན་ཀྱང་ནད་ཀྱི་

66-1-5a

གཟུགས་དང་སྦྱར་ནས་ཆོས་ཀྱི་སྨན་བཟང་པོ་བཤད་ན། དེ་ཅིའི་སླད་ནས་ཐོག་པ་གཅིག་གི་ཆོས་བཤད་དེ་མི་འདི་རྣམ་བཞིའི་ར་མདའ་བགྱི། སངས་
རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། ངས་ཐེག་པ་གཅིག་གི་ལམ་གྱི་ཆོས་བཤད་པ་འདི་ནི། དཔེར་ན། ས་གཅིག་གིས་ཡོད་དོ་ཅོག་
བསྐྱེད་ཅིང་ཐམས་ཅད་གསོ་ནུས་པ་དང་མཚུངས་སོ། །ཡང་དཔེར་ན། ཆོས་ཀྱི་ཆར་པའི་རླན་གྱིས་ཐམས་ཅད་ལ་ཁྱབ་པར་ཡོད་སྟེ། ས་ལས་སྐྱེས་སོ་ཅོག་ཐམས་ཅད་ངོམས་
སོ༑ ༑དཔེར་ན། འབྲས་སྣ་གཅིག་གི་ཆན་བྲོ་བ་ལ་འཇིག་རྟེན་གྱི་སེམས་ཅན་མི་དང་མི་མ་ཡིན་པ་ཀུན་ཟའོ། །ཟོས་སོ་ཅོག་ཀུན་ལུས་ནི། སྐྱེ། སྲོག་ནི། འཚོ་སྟེ། ཀུན་སྐྱེ་བར་
བྱས་པ་ནི། དཔེར་ན། སྨན་གྱི་རྒྱལ་པོ་སྨན་སྦྱོར་མཁས་པས་སྨན་གཅེས་པ་བཟང་པོ་ཀུན་སྦྱར་ཏེ། སེམས་ཅན་ཚ་བའི་ནད་ཀྱིས་བཏབ་པ་ལ་བཏང་ན་ནི། གྲང་བསིལ། སེམས་
ཅན་གྲང་བའི་ནད་ཀྱིས་བཏབ་པ་ལ་བཏང་ན་ནི། དྲོ་ཚའོ། །ཚད་པ་ན་བ་ལ་བཏང་ན་ནི། ཚད་དོ། །འཁྱིལ་བ་ལ་བཏང་ན་ནི། ཕོལ་ཏེ། ནད་མི་སོས་པ་མེད་དོ། །ངས་ཐེག་པ་གཅིག་
བཤད་དེ། མི་དེའི་གཞིའི་ནད་རྣམས་གསོ་བའང་དེ་དང་མཚུངས་སོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། ཐབས་ཇི་ལྟ་

66-1-5b

བུ་སྤྱད་དེ་ངན་པ་བཅུ་དང་སེམས་ཅན་ལོག་སྲེད་དེ་ཐེག་པ་གཅིག་ཅིག་གི་ལམ་དུ་འཇུག་པར་བགྱི། སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། རིགས་
ཀྱི་བུ་ཕོ༑ ངའི་ཐེག་པ་གཅིག་གི་ཆོས་ལ་ཐེག་པ་གསུམ་ལྡན་ཏེ། ཡང་གུད་ན་ཐེག་པ་གསུམ་ཞེས་བྱ་བ་བཤད་པ་མེད་དོ། །ཁྱོད་བརྟག་པར་ཉོན་ཅིག་དང་ཁྱོད་ལ་ཞིབ་ཏུ་བཤད་དོ། །
རིགས་ཀྱི་བུ་ཕོ། དམ་པའི་ཆོས་ཀྱི་ལམ་མོ་ཅོག་ཕྱི་མོའི་གཞི་ངོ་བོ་ཉིད་གཅིག་སྟེ། གཉིས་སུ་མེད་ན་ཐབས་སྤྱད་པའི་ཕྱིར་ཐེག་པ་གསུམ་དུ་བཤད་དོ། །ཐེག་པ་གསུམ་གྱི་ཆོས་
ཀུན་གཅིག་ཏུ་འདུས་པར་བརྟག །སེམས་ཅན་ནོ་ཅོག་ལ་རྣམ་པ་བཞི་ཡོད་མོད་ཀྱི། སངས་རྒྱས་ཀྱི་ངོ་བོ་ཉིད་ལ་ནི། གཉིས་སུ་མེད་དོ། །ཇི་ལྟ་ཞེས་བྱས་ན། སངས་རྒྱས་སོ་ཅོག་དང༌།
སེམས་ཅན་ནོ་ཅོག་གི་ངོ་བོ་ཉིད་གཅིག་ཏུ་མཐུན་ཏེ། མདོ་གཅིག་སྟེ་ཐ་དད་པ་མེད་ན། སེམས་ཅན་རང་གི་སེམས་ཀྱིས་བྱེ་བྲག་དབྱེ་བ་གཡོས་སོ། །ཡོད་ནི། སངས་རྒྱས་ཀྱང་སེམས་
ཅན་ཡིན། སེམས་ཅན་ཀྱང་སངས་རྒྱས་ཡིན་ཏེ། སེམས་ཅན་ནོ་ཅོག་ལའང་སངས་རྒྱས་ཀྱི་ངོ་བོ་ཉིད་ཡོད་དོ། །སངས་རྒྱས་ཀྱི་ངོ་བོ་ཉིད་དང༌། སེམས་ཅན་གྱི་ངོ་བོ་ཉིད་དེ་གཉིས་ཀྱང་
གཅིག་སྟེ། ངོ་བོ་ཉིད་གཅིག་ཏུ་མཚུངས་མཉམ་མོ། །ཆོས་སོ་ཅོག་དང་ཡང་མཉམ་པས་ན། ད་ལ་འདས་ཡོད་པས་ཐེག་པ་གཅིག་ལ་ཞུགས་པར་བྱའོ། །རིགས་ཀྱི་བུ་ཕོ། སེམས་

66-1-6a

ཅན་དེ་རྣམས་ཀྱི་སེམས་ཀྱི་མཁར་དམ་དུ་སྲུང་དུ་བཙུད་དེ་གཟུགས་པར་བྱའོ། །རྣམ་པར་ཤེས་པ་དྲུག་གི་སྒོ་མོ་ཆེན་པོ་རྡོ་རྗེས་བསྲུངས་བྲན་ལ་
སེམས་འདུག་པའི་གནས་ལ་བརྟགས་ཏེ་སེམས་འདུག་པའི་གནས་ཤེས་ན། སེམས་འདུག་པའི་གནས་ན་སེམས་མི་འདུག་གོ །སེམས་མི་འདུག་ན་གདོད་སེམས་འདུག་པ་མེད་
དོ༑ ༑ངན་ནོ་ཅོག་ལ་སེམས་མི་འདུག་ཅིང༌། འདུ་མཆེད་ཁམས་ལ་སེམས་མི་འདུག་ན། འདོད་པའི་ཡན་ལག་གི་སེམས་མེད་དོ། །འདོད་པའི་ཡན་ལག་མེད་ན། སེམས་ཀྱིས་
འདོད་ཅིང་བཙལ་བ་མེད་དོ། །སེམས་ལ་བཙལ་བ་མེད་ན། སེམས་ག་ལའང་མི་འདུག་གོ །ག་ལའང་མི་འདུག་ན། གདོད་དེའི་མིང་ནི། སེམས་འདུག་ཅེས་བྱའོ། །རིགས་
ཀྱི་བུ་ཕོ༑ སེམས་ཅན་གྱིས་སེམས་ཀྱི་མྱ་ངན་ནོ་ཅོག་བྱས་པ་ནི། ཀུན་ཀྱང་རྣམ་པར་ཤེས་པ་ལས་གཡོས་ཏེ་མི་འདུག་པས་ལན་ནོ། །སེམས་འདུག་ན་འདོད་མྱ་ངན་ཀྱང་མེད་དོ། །
མྱ་ངན་མེད་ན་གདོད་བྱང་ཆུབ་ཡིན་ནོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་ཅན་ཐམས་ཅད་ཀྱིས་མྱ་ངན་ནོ་ཅོག་
བགྱིས་ཤིང་སེམས་མི་འདུག་པ་དེ་ཅི་ཞིག་གི་སྟོབས་ཀྱིས་བསླང་སྟེ་འདོད་པའི་ཡན་ལག་བགྱིས་པ། སངས་རྒྱས་ཀྱིས་བྱམས་ཤིང་ཐུགས་རྗེས་གཟིགས་ཏེ་ཕལ་པོ་ལ་དགྲོལ་ཞིང་

66-1-6b

བཤད་པར་སྨོན་ཏོ། །སངས་རྒྱས་ཀྱིས་བཀའ་སྩལ་པ། སེམས་ཅན་ནོ་ཅོག་སེམས་ཀྱི་ཡན་ལག་གཡོས་པས་རང་བཞིན་གྱི་སྟོབས་གཉིས་ཡོད་དོ། །གཉིས་ཞེས་བྱ་བ་གང་ཡིན་ཞེས་
བྱས་ན༑ གཅིག་ནི། འདུ་མཆེད་ཀྱི་ཕྱིར་གཡོས་ཏེ་སེམས་ཀྱི་ཡན་ལག་རང་བཞིན་གྱི་སྟོབས་སོ། །གཉིས་ནི། འདུ་མཆེད་ཀྱི་ཕྱིར་མ་ལངས་ཀྱི་བདག་གི་སེམས་ལ་རང་ལངས་ཏེ། དེ་
ནི༑ བདག་གི་རང་བཞིན་གྱི་སྟོབས་སོ། །རིགས་ཀྱི་བུ་ཕོ། དེ་སེམས་ཅན་རྣམས་ཀྱི་རང་བཞིན་གཉིས་མི་གཡོ་བར་བྱས་ན་གདོད་མྱ་ངན་ཀྱང་མེད། བྱང་ཆུབ་ཀྱང་མེད་དོ། །མྱ་ངན་ཀྱང་
མེད༑ བྱང་ཆུབ་ཀྱང་མེད་ན། གདོད་ཡང་དག་པར་བདེན་པའི་གནས་སུ་ཆུད་དེ། དེ་ནི། བྱང་ཆུབ་ཡང་དག་པ་ཡིན་ནོ། །ཁྱོད་ལ་སོགས་པ་བྱང་ཆུབ་སེམས་དཔས་སེམས་ཅན་ཞིག་བསྟན་
ཅིང་དྲང་ནའང་སེམས་འདུག་པར་སྟོན་ཅིག །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་ཅན་བསླབ་ཅིང་དྲང་ན་དེའི་སེམས་
འདུག་པར་བགྱི་ན། ཁམས་གང་ལ་འདུག་ན་བྱང་ཆུབ་ཐོབ་པར་རུང༌། སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། ཤིན་ཏུ་དགེའོ། །ཤིན་ཏུ་
དགེའོ། །རིགས་ཀྱི་བུ་ལོ། ཁྱོད་དེ་འདྲི་རེ་མཁས། སེམས་ཀྱི་ཕྱི་མོ་འདི་ལྟ་བུ་འདྲི་བ་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན་ཏེ། བསམ་གྱིས་མི་ཁྱབ་བོ། །ཁྱེད་བརྟག་པར་

66-1-7a

ཉན་ཅིག་དང༌། ཁྱེད་ལ་ཞིབ་ཏུ་བཤད་དོ། །རིགས་ཀྱི་བུ་ཕོ། སེམས་ཅན་བསླབས་ཤིང་དྲངས་ཏེ་སེམས་འདུག་པར་བྱ་ན། འདུག་པ་ནི། ནང་
ནའང་མི་འདུག །ཕྱི་རོལ་ནའང་མི་འདུག །བར་མ་ནའང་མི་འདུག་གོ །སངས་རྒྱས་ཐམས་ཅད་ཀྱི་ཐེག་པ་ཆེན་པོའི་ཆོས་ཀྱང་ནང་ནའང་མི་འདུག །ཕྱི་རོལ་ནའང་མི་འདུག །བར་ནའང་
མི་འདུག་གོ །སེམས་ཀྱི་ཤེས་པ་གཅིག་པུ་ལ་གནས་ཏེ། མེད་པའི་གནས་ལ་འདུག་པས་ན། བྱང་ཆུབ་ཐོབ་བོ། །བྱང་ཆུབ་ཐོབ་ཏུ་ཟིན་ཀྱང་བྱང་ཆུབ་ཐོབ་པ་ཡོང་མེད་དེ། དེའི་
མིང་ནི༑ ཡང་དག་པའི་མི་གཡོ་བ་ཞེས་བྱའོ། །ཇི་ལྟ་ཞེས་བྱས་ན། མྱ་ངན་ནི། མི་བདེན་པ་ལས་སྐྱེས་ཏེ། མྱ་ངན་ཀྱང་སྟོང་པའོ། །ཆོས་སོ་ཅོག་ཀྱང་རང་སྐྱེས་པ་མེད་དེ། ཆོས་
ཀྱང་སྟོང་པའོ། །སེམས་ཞེས་བྱ་བའང་གྱི་ན་ད་མིང་ཡོད་དུ་ཟད་ཀྱི་ཐོབ་པར་མི་རུང་སྟེ། སེམས་ཀྱང་སྟོང་པའོ། །རིགས་ཀྱི་བུ་ཕོ། སེམས་སྟོང་པ་ཡིན་པར་རིག་ན། སྟོང་པའི་སེམས་
གཅིག་གིས་ནང་ནས་མི་བདེན་པ་ཐམས་ཅད་ལ་བལྟ་བའི་མི་རིགས་སོ། །ཐམས་ཅད་ལ་བལྟས་ན། དེའི་མིང་ནི། སེམས་ཀྱི་དྲི་མ་ཞེས་བྱའོ། །སེམས་ལ་དྲི་མ་མེད་ན། དེའི་
མིང་ནི༑ ཟག་པ་ཟད་ཅེས་བྱ་བ་སྟེ། མིག་དང་ཁ་དོག་དང་སེམས་གསུམ་ཆར་ཡང་སྟོང་པ་སྟེ། རྟག་པར་གཙང་ངོ༌། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་

66-1-7b

ལ་གསོལ་པ། བཅོམ་ལྡན་འདས། ཆོས་སོ་ཅོག་ཀུན་ཀྱང་དེ་བཞིན་ལགས་པ་ལྟ་ན། སེམས་ཅན་ཐམས་ཅད་ཀྱང་ལུས་གཅིག །སེམས་གཅིག །ཁམས་གཅིག །སངས་རྒྱས་
གཅིག་གི་ཁམས་སུ་ཆུད་པར་ནུས་པའི་རིགས། སངས་རྒྱས་གཅིག་གི་ཁམས་ནས་སྟོང་པ་གང་ཞིག་ཁྱབ་པའི་སངས་རྒྱས་ཐམས་ཅད་ཀྱི་ཆོས་ཀྱི་ཁམས་སུ་འཇུག་ནུས་པའི་རིགས་།
སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། རིགས་ཀྱི་བུ་ཕོ། ཁམས་ཐམས་ཅད་ཀྱང་ཁམས་གཅིག་ཏུ་གཞུག་ཏུ་རུང་ངོ༌། །ཁམས་གཅིག་དང༌།
པདྨོའི་གདན་གཅིག་དང༌། ཡང་དག་པར་གཤེགས་པའི་སྐུ་ལུས་གཅིག་གིས་ཁམས་ཐམས་ཅད་ཀྱང་ཀུན་རྒྱས་ཤིང་གང་བར་རུང་ངོ༌། །ཁམས་ཐམས་ཅད་མངོན་པར་བསྟན་ན། ཀུན་ཀྱང་
སྟོང་པའོ། །སངས་རྒྱས་ཐམས་ཅད་ཀྱི་ཁམས་བཟང་དུ་བརྒྱན་པར་ཡང་རུང་ངོ༌། །བྱང་ཆུབ་སེམས་དཔའ་གཅིག་གི་ལུས་ཀྱི་ཁམས་ཐམས་ཅད་གང་རྒྱས་པར་རུང་ངོ༌། །བ་སྤུ་ཉག་མ་གཅིག་
གི་བུ་གའི་ནང་དུ་ཁམས་ཐམས་ཅད་ཤོང་བར་ཡང་རུང་ངོ༌། །ཁམས་ཐམས་ཅད་ཁམས་གཅིག་གི་ནང་དུ་གཞུག་པ་དང༌། སེམས་ཅན་གཅིག་གི་ལུས་ཀྱི་ནང་དུ་ཤོང་བར་ཡང་རུང་ངོ༌། །
སངས་རྒྱས་ཀྱི་ཆོས་ཀྱིས་གཅིག་དང༌། བྱང་ཆུབ་ཀྱི་ཤིང་སྡོང་པོ་གཅིག་གིས་ཁམས་ཐམས་ཅད་གང་ཡང་རུང་ངོ་། །སྒྲ་སྐད་སྙན་པ་གཅིག་གིས་ཁམས་ཐམས་ཅད་གང་སྟེ། ཐམས་

66-1-8a

ཅད་དེ་བཞིན་ཐོས་ཤིང་ཤེས་ཏེ་ཀུན་དགའ་གཞའ་བར་ཡང་རུང་ངོ་། །ཆོས་སྤྱོད་པ་རྣམས་ཆོས་དེ་བཞིན་གང་བར་ཤེས་ན། གཞན་གྱི་ཡུལ་ཁམས་
ཐམས་ཅད་དུ་སངས་རྒྱས་ཀྱི་ལུས་བཙལ་བའི་མ་རིགས་ཀྱི། སེམས་གཅིག་དང༌། ཁམས་གཅིག་གི་གནས་ལ་སངས་རྒྱས་ཀྱི་ལུས་བཙལ་བའི་རིགས་སོ། །ལུས་གཅིག་གི་ནང་ནས་
ཐམས་ཅད་ཀྱི་ལུས་འབྱུང་བར་ནུས་སོ། །ཐམས་ཅད་ཀྱི་ལུས་ཀྱི་ནང་ནས་ལུས་གཅིག་འབྱུང་བར་ནུས་སོ། །ཇི་ལྟ་ཞེས་བྱས་ན། ལུས་གཅིག་ནི། སངས་རྒྱས་གཅིག་གི་ལུས་ཡིན་ནོ། །
ལུས་མང་པོ་ཐམས་ཅད་ནི། སེམས་ཅན་གྱི་ལུས་ཡིན་པས་ན། ཀུན་སེམས་གཅིག་ལས་སྐྱེས་སོ། །སེམས་གཅིག་བུ་དགེ་ན། ཆོས་སོ་ཅོག་ཟད་པར་དགེའོ། །སེམས་གཅིག་ཕྱི་
མོ་མི་དགེ་ན། ཆོས་སོ་ཅོག་ཟད་པར་ཡང་མི་དགེའོ། །ལས་ངན་པ་བྱས་ན། སེམས་ཅན་ངན་པའི་ལུས་སུ་སྐྱེའོ། །ལས་དགེ་བ་བྱས་ན། ལྷ་དང་མིའི་ལུས་སུ་སྐྱེའོ། །སེམས་གཅིག་
པོའང་སེམས་གཅིག་གི་གཟུགས་དང་བྲལ་ན། སེམས་ཀྱི་གཟུགས་ཀྱི་ནང་ན་སྟོང་པ་སྟེ། ཅི་ལའང་ཐོབ་པ་མེད་དོ། །སྟོང་པའི་ཁམས་དང་ཡང་བྲལ་ན། བླང་བ་མེད་པའི་ས་ནི།
སངས་རྒྱས་ཀྱི་ལུས་སྐྱེ་ནུས་སོ། །སངས་རྒྱས་ཀྱི་ལུས་ལ་ནི། ལུས་གཅིག་ཏུ་ཟད་ཀྱི་གཉིས་སུ་མེད་དོ། །ཡོང་སངས་རྒྱས་ཀྱི་ངོ་བོ་ཉིད་ནི། གཅིག་གོ །སངས་རྒྱས་ཀྱི་ངོ་བོ་ཉིད་གཅིག་གི་

66-1-8b

ནང་ན་སེམས་ཀྱི་ངོ་བོ་ཉིད་གཅིག་ཏུ་ཟད་དོ། །སེམས་གཅིག་པོ་མ་གཏོགས་པར་གུད་དུ་གཞན་ལ་བཙལ་བ་མེད་དོ། །གཞན་ལ་བཙལ་བ་བྱས་ན། དེ་ནི། ཡོན་པོ་མི་དྲང་བའོ། །ཇི་ལྟ་
ཞེས་བྱས་ན། སེམས་ཀྱི་ཆོས་ཐམས་ཅད་ནི། ཕྱི་ལོགས་ནས་བཙལ་བ་མེད་དོ། །ཕྱི་ལོགས་ཀྱི་གནས་ནས་བཙལ་ན། དེའི་མིང་ནི། གཞན་ཞེས་བྱའོ། །གཞན་གྱི་གནས་ལས་
བཙལ་ན། དེ་ནི། མི་བདེན་པའོ། །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་གཅིག་གི་ནང་ནས་སངས་རྒྱས་ཐོབ་པར་རུང་
ན༑ ཐམས་ཅད་ཀྱི་སེམས་ཀྱི་ནང་ན་ཀུན་ལའང་སངས་རྒྱས་ཀྱི་ངོ་བོ་ཉིད་མཆིས་པ་ལྟ། སེམས་ཅན་ཐམས་ཅད་ཀུན་ལ་སངས་རྒྱས་ཀྱི་ངོ་བོ་ཉིད་མཆིས་ན། ཡང་དག་པར་གཤེགས་པ་
ཐམས་ཅད་ཀྱིས་སེམས་གཅིག་པོ་སྤྱད་དེ། སེམས་ཅན་ཐམས་ཅད་བསྐྱེད་ནུས་ཏེ་སེམས་གཅིག་ལུས་གཅིག་གིས་འཁྲུག་པ་བསལ་ན། སངས་རྒྱས་ཀྱི་ཆོས་གཞན་མ་མཆིས་ཏེ། སངས་རྒྱས་ཀྱི་
ཆོས་ཀྱི་སྐུ་ལུས་སུ་སྐྱེས་ལགས་པ་ལྟ། སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། རིགས་ཀྱི་བུ་ཕོ། དེ་ཡིན་ནོ། །དེ་ཡིན་ནོ། །ཁྱོད་ཀྱིས་བཤད་
བ་བཞིན་ཏེ། སེམས་ཅན་ཀུན་ལའང་སངས་རྒྱས་ཀྱི་ངོ་བོ་ཉིད་ཡོད་དེ། སངས་རྒྱས་ཡང་དག་པར་གཤེགས་པ་ཐམས་ཅད་ཀུན་གྱིས་སེམས་གཅིག་པུའི་ཆོས་སྤྱད་དེ། སེམས་ཅན་

66-1-9a

ཐམས་ཅད་ཀྱི་སེམས་སོ་ཅོག་གཅང་སེམས་གཅིག་པུའི་ནང་དུ་སངས་རྒྱས་ཀྱི་ཆོས་ཚོལ་དུ་བཙུད་པས་སངས་རྒྱས་ཀྱི་ལུས་ཐོབ་བོ། །བྱང་ཆུབ་སེམས་
དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་ཅན་རྣམས་ལ་སངས་རྒྱས་ཀྱི་ངོ་བོ་ཉིད་མཆིས་ཏེ། སངས་རྒྱས་ཀྱི་ངོ་བོ་ཉིད་ཀྱི་ནང་དུ་བཙལ་
བས་སངས་རྒྱས་ཐོབ་ན། སེམས་ཅན་ཐམས་ཅད་ཀྱི་སོ་སོའི་སེམས་ཀྱི་ནང་ནའང་སངས་རྒྱས་ལགས་ཏེ། དེ་ཐོབ་པར་ཡང་རུང༌། མཐོང་བར་ཡང་རུང་ལགས་པ་ལྟ། སངས་རྒྱས་
ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། རིགས་ཀྱི་བུ་ཕོ། སངས་རྒྱས་ཀྱི་ངོ་བོ་ཉིད་ཡང་དག་པའི་གཟུགས་དམ་པར་འཇུག་པ་ནི། ཐོབ་ཅེས་བྱར་ཡང་
མི་རུང་ངོ༌། །མི་ཐོབ་ཅེས་བྱར་ཡང་མི་རུང་ངོ༌། །མཐོང་ཞེས་བྱར་ཡང་མི་རུང༌། མི་མཐོང་ཞེས་བྱར་ཡང་མི་རུང་ངོ༌། །ཇི་ལྟ་ཞེས་བྱས་ན། བྱང་ཆུབ་སེམས་དཔས་སངས་རྒྱས་ཀྱི་ངོ་
བོ་ཉིད་ཡོད་ཅེས་བཤད་ན། དེའི་མིང་ནི། སངས་རྒྱས་ལ་སྐུར་ཏོ། །སངས་རྒྱས་ཀྱི་ངོ་བོ་ཉིད་མེད་ཅེས་བཤད་ནའང་སངས་རྒྱས་ལ་སྐུར་ཏོ། །སངས་རྒྱས་ཀྱི་ངོ་བོ་ཉིད་ཡོད་པ་མ་
ཡིན་ཞེས་བཤད་ནའང་སངས་རྒྱས་ལ་སྐུར་ཏོ། །སངས་རྒྱས་ཀྱི་ངོ་བོ་ཉིད་མེད་ཅེས་བཤད་ནའང་སངས་རྒྱས་ལ་སྐུར་ཏོ། །ཇི་ལྟ་ཞེས་བྱས་ན། བྱང་ཆུབ་སེམས་དཔས་སེམས་

66-1-9b

ཅན་གྱི་སངས་རྒྱས་ཀྱི་ངོ་བོ་ཉིད་ཡོད་པ་མ་ཡིན་ན་ནི། ནམ་མཁའ་དང་མཚུངས། མེད་པ་མ་ཡིན་ན་ནི། རི་བོང་གི་རྭ་དང་མཚུངས་ཏེ། རི་བོང་གི་རྭ་ནི། ཡོད་མེད་དོ། །ནམ་མཁའ་ནི། རྟག་པར་
ཡོད་དོ༑ ༑གཟུགས་ཀྱི་ཚུལ་ནི། ཡོད་པ་མ་ཡིན་ནོ། །ནམ་མཁའི་ཚུལ་ནི། མེད་པ་མ་ཡིན་ནོ། །གཟུགས་ཀྱི་ཚུལ་ཀུན་དང་བྲལ་ན། ཅི་ལའང་ཆགས་པ་མེད་དོ། །སྐྱེ་བའི་གནས་ལ་མི་
འདུག་སྟེ། དེ་ལ་སྐྱེ་བར་མཐོང་ན་དྲི་མའོ། །མེད་པའི་གནས་ན་མི་འདུག་སྟེ། དེ་ལ་མ་མཐོང་ན་ཆད་པ་ཞེས་བྱའོ། །སེམས་ཅན་གྱི་སངས་རྒྱས་ཀྱི་ངོ་བོ་ཉིད་ཀྱི་དམ་པའི་གཟུགས་ནི། དེ་
ལྟ་བུ་ཡིན་ནོ། །སངས་རྒྱས་ཀྱི་ངོ་བོ་ཉིད་ཡོད་ཅེས་བཤད་ན་བསྐྱེད་དེ་སྐུར་ཏོ། །སངས་རྒྱས་ཀྱི་ངོ་བོ་ཉིད་མེད་ཅེས་བཤད་ན་སྨད་དེ་སྐུར་ཏོ། །སངས་རྒྱས་ཀྱི་ངོ་བོ་ཉིད་ཡོད་ཀྱང་ཡོད། མེད་
ཀྱང་མེད་ཅེས་བཤད་ན་ལོག་པར་སྐུར་ཏོ། །སངས་རྒྱས་ཀྱི་ངོ་བོ་ཉིད་ཡོད་པའང་མ་ཡིན། མེད་པའང་མ་ཡིན་ཞེས་བཤད་ན་འགྲན་དོར་དུ་སྐུར་ཏོ། །བྱང་ཆུབ་སེམས་དཔའ་ནམ་མཁའ་མཛོད་
ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་ཅན་གྱི་སངས་རྒྱས་ཀྱི་ངོ་བོ་ཉིད་དམ་པ་དེ་བཞིན་དུ་ཟབ་སྟེ། འདུ་མཆེད་ཀྱི་རྣམས་དང་བྲལ་བས་ཅིས་ཀྱང་གོས་པ་མ་མཆིས་ཏེ།
དཔེར་ན། །ནམ་མཁའ་དང་མཚུངས་ཤིང་ཕྱི་མོའི་ངོ་བོ་ཉིད་རྟག་པར་གཙང་ན། །ཅིའི་སླད་ནས་སེམས་ཅན་གྱིས་མྱ་ངན་རྣམས་བགྱིས། མྱ་ངན་བགྱིས་ན་སེམས་ཉིད་དྲི་མ་ལགས་པ་ལྟ་ན།

66-1-10a

སེམས་ཀྱི་དྲི་མ་དེ་ཐོག་མ་ག་ལས་སྐྱེས་པ་བཅོམ་ལྡན་འདས་ཀྱིས་ཕལ་མང་པོ་ལ་བཤད་དེ། སེམས་ཅན་རྣམས་ཀུན་གྱིས་ཐོས་ཤིང་ཤེས་པར་
བགྱིས་ཏེ། སེམས་ཅན་རྣམས་ཀྱི་མྱ་ངན་ངན་ནོ་འཚལ་བ་ཞིག་སྟེ། སེམས་ཀྱི་དྲི་མ་བཀྲུས་བསལ་ལ་བཀབ་ཅིང་དཀྲིས་པ་ཡང་བྲལ་བར་སྨོན་ཏོ། །དེ་ནས་སངས་རྒྱས་འཛུམ་མུལ་
ཞེས་བཞད་དེ་ཕྱག་གཡོན་པས་བྱང་ཆུབ་སེམས་དཔའི་སྤྱི་བོ་ལ་ཕྱིས་ཏེ་འོད་ཆེན་པོ་བཏང་ནས་ཐམས་ཅད་ཀུན་ཏུ་ཁྱབ་པར་བྱས་སོ། །དེ་ནས་སེམས་ཅན་ཕལ་མང་པོ་ཐམས་
ཅད་ཀུན་ཤིན་ཏུ་དགའ་གཞའོ། །སངས་རྒྱས་ཀྱི་ཞལ་ནས་བྱང་ཆུབ་སེམས་དཔས་སེམས་ཅན་རྣམས་ཀྱི་ཕྱིར་དེ་ལྟ་བུའི་དྲི་བ་བྱས་པ་དེའི་མིང་ནི། དྲང་པོ་དྲིས་པ་སྟེ། སེམས་ཅན་
ཐར་པར་བྱ་བ་ཡིན་ནོ། །ཚིག་གཞན་དྲིས་ན། དེའི་མིང་ནི། ཡོན་པོར་དྲིས་པ་ཞེས་བྱ་སྟེ། སེམས་ཅན་བརླག་པ་ཡིན་ནོ། །བྱང་ཆུབ་སེམས་དཔའ་ཁྱོད་དྲང་པོ་འདྲི་ནུས་པ་སེམས་
ཅན་ཐར་པར་བྱས་པ་ཡིན་ནོ། །ཁྱེད་ལ་སོགས་པ་སེམས་ཅན་ཀུན་སེམས་གཅིག་ཏུ་སྨོས་ལ་བརྟག་པར་ཉན་ཏེ། འགྱེས་ཤིང་འཁྲུག་པའི་སེམས་སོལ་ལ་ཕྱི་ལོགས་ཀྱི་དོན་
མེད་པར་བྱོས་ཏེ་སེམས་ཀྱི་ཡིད་ཐུབ་པར་འདུག་ཅིག་དང་ཁྱོད་ལ་བཤད་དོ། །བཤད་པ་ཐོས་ན་ངན་པ་བཅུའི་སེམས་ཅན་ཀུན་གྲོལ་ཐར་པ་ཐོབ་བོ། །བྱང་ཆུབ་སེམས་དཔའ་ནམ་མཁའ་

66-1-10b

མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། བདག་ལ་སོགས་པ་སེམས་ཅན་ཕལ་མང་པོ་ཐམས་ཅད་ཀུན་སེམས་གཅིག་ཏུ་བགྱིས་ལགས་ཏེ། འཁྲུག་པའི་སེམས་
གཞན་མ་མཆིས་ན། བཅོམ་ལྡན་འདས་ཀྱིས་ཕལ་མང་པོ་ལ་དགྲོལ་བཤད་པར་སྨོན་ཏོ། །བཅོམ་ལྡན་འདས་ཀྱིས་བྱང་ཆུབ་སེམས་དཔའ་དང༌། ཕལ་མང་པོ་རྣམས་ལ་བཀའ་སྩལ་
པ༑ མྱ་ངན་ཐམས་ཅད་ནི། ཕྱིན་ཅི་ལོག་ལས་སྐྱེས་སོ། །ཕྱིན་ཅི་ལོག་ཐམས་ཅད་ནི། མི་བདེན་པའི་སེམས་ལས་སྐྱེས་སོ། །མི་བདེན་པའི་སེམས་ཐམས་ཅད་ནི། ང་ཡོད་པ་ལས་
སྐྱེས་སོ༑ ༑ང་ཡོད་པ་ཐམས་ཅད་ནི། ཕྱི་མོ་ཡོང་མེད་པ་ལས་སྐྱེས་སོ། །ཕྱི་མོ་མེད་པ་ཐམས་ཅད་ནི། མི་འདུག་པ་ཉིད་ཡིན་ནོ། །ཕྱི་མོ་མེད་ན། ཡོད་པ་མ་ཡིན་ནོ། །ཡོད་པ་ནི། དྲི་མའོ། །
མེད་པ་ནི། གཙང་མའོ། །གཙང་མ་དེའི་གནས་ནི། རྟག་པར་ཕ་རོལ་ཏུ་ཕྱིན་པ་ཡིན་ནོ། །སྐྱིད་པ་ཕ་རོལ་ཏུ་ཕྱིན་པ་ཡིན་ནོ། །ང་ཕ་རོལ་ཏུ་ཕྱིན་པ་ཡིན་ནོ། །གཙང་མ་ཕ་རོལ་ཏུ་ཕྱིན་པ་
ཡིན་ནོ༑ ༑དེ་ལྟ་བུ་མཐོང་བ་ནི། མིང་དྲང་པོ་མཐོང་བ་ཞེས་བྱ་སྟེ། གཞན་མཐོང་བ་ནི། མིང་ཡོན་པོ་མཐོང་བ་ཞེས་བྱའོ། །དེ་ལྟ་བུ་མཐོང་བ་ནི། མི་དེ་ལ་ཤེས་རབ་ཡོད་དོ། །གཞན་
མཐོང་བ་ནི། མདོ་ལ་ཤེས་རབ་མེད་དོ། །ཤེས་རབ་ཡོད་པས་ནི། ཐབས་ཀྱིས་བཀྲོལ་ལོ། །ཤེས་རབ་མེད་པས་ནི། ཐབས་ཀྱིས་བཅིངས་སོ། །བྱང་ཆུབ་སེམས་དཔའ་ནམ་མཁའ་མཛོད་

66-1-11a

ཀྱིས་སངས་རྒྱས་ལ་གསོལ་པ། བཅོམ་ལྡན་འདས། གཙང་མའི་གནས་དེ་ན་སེམས་ཅན་ལ་ལ་ཞིག་སེམས་རྟག་ཏུ་རྟག་པའི་སེམས་གཡོས་
སོ༑ ༑རྟག་ཏུ་སྐྱིད་པའི་སེམས་གཡོའོ། །རྟག་ཏུ་ངའི་སེམས་གཡོའོ། །རྟག་ཏུ་གཙང་མའི་སེམས་གཡོའོ། །ཤེས་རབ་ཡོད་པ་ལགས་ཏེ། ཕྱིན་ཅི་ལོག་མ་ལགས་སོ། །སངས་རྒྱས་
ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། སེམས་ཅན་ལ་ལ་ཞིག་དེ་ལྟར་སེམས་པ་ནི། མིང་དྲང་པོ་སེམས་པ་སྟེ། མི་དེ་དྲང་པོ་མཐོང་བ་ཡིན་ནོ། །
མི་དེ་ཤེས་རབ་ཡོད་པ་ཡིན་ནོ། །ཇི་ལྟ་ཞེས་བྱས་ན། ཡང་དག་པར་གཤེགས་པའི་ཆོས་ཀྱི་སྐུ་ལུས་རྟག་པ་ཕ་རོལ་ཏུ་ཕྱིན། སྐྱིད་པ་ཕ་རོལ་ཏུ་ཕྱིན། ང་ཕ་རོལ་ཏུ་ཕྱིན། གཙང་མ་ཕ་
རོལ་ཏུ་ཕྱིན་ཏེ། གཙང་གདང་བར་གནས་སོ། །སངས་རྒྱས་རྣམས་ཀྱི་ཆོས་ཀྱི་སྐུ་ལུས་དེ་ལྟ་བུར་མཐོང་བའི་མི་དེ་ནི། སངས་རྒྱས་ཀྱི་ཡང་དག་པའི་སློབ་མ་གཅིག་པུ་ཡིན་ཏེ། དྲང་
པོའི་ཆོས་ལས་སྐྱེས། ཆོས་ལས་འཕྲུལ་ཏེ་སྐྱེས། སངས་རྒྱས་ཀྱི་ཞལ་ནས་སྐྱེས། སངས་རྒྱས་ཀྱི་བརྟན་པ་བཞི་ཐོབ་བོ། །མི་ཐལ་མལ་བ་ཡིན་མོད་ཀྱི། བརྟན་པ་བཞི་བྱང་ཆུབ་སེམས་
དཔའ་ཡིན་ནོ། །རིགས་ཀྱི་བུ་ཕོ། ང་འདས་པའི་ཕྱི་ན་ལོ་ལྔ་བརྒྱའང་རུང༌། ལོ་སྟོང་ཡང་རུང༌། ལོ་སྟོང་ལྔ་བརྒྱའང་རུང༌། དེའི་ཕྱི་ནའང་མི་ལ་ལ་ཞིག་གིས་ཆོས་ཀྱི་ཡི་གེ་འདི་གཟུངས་

66-1-11b

སུ་བཟུང་སྟེ་ཁ་ཏོན་དང་ཀློག་ནུས་ལ་བཤད་པ་བཞིན་དུ་ལས་སུ་བྱས་ཏེ་རྟག་སྐྱིད་གཙང་གི་གནས་ལ་མེད་ཆེས་ཤིང་དྲང་པོར་མཐོང་གི་སྟེང་དུ་ཆོས་འདི་སྤྱད་དེ་སེམས་ཅན་བསྟན་བསླབས་ན།
སེམས་ཅན་གཅིག་བསྟན་ན་དེའི་མིང་བྱང་ཆུབ་སེམས་དཔའོ། །མི་ཐ་མལ་པ་ཡིན་མོད་ཀྱི་ཡོན་ཕུལ་བ་བླང་དུ་རུང་སྟེ། ཁྱིམ་ནས་བྱུང་བའི་མི་ཡིན་ནོ། །བྱང་ཆུབ་སེམས་དཔའ་ནམ་
མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། ཡོང་ཁྱིམ་ནས་བྱུང་བའི་མི་དེ་སྐྲ་དང་ཁ་སྤུ་བྲེགས་ལ་ཆོས་ཀྱི་གོས་གྱོན་ཏེ་ཚུལ་ཁྲིམས་ཚང་བར་མ་ནོས་ཏེ་ཐ་མལ་
པའི་ཆོས་ཀྱིས་མ་གོས་པ་དེའི་མིང་ནི། ཁྱིམ་ནས་བྱུང་སྟེ། ཡོན་བླང་དུ་རུང་བ་ཞེས་བགྱི་ན། ཡང་དག་པར་གཤེགས་པས་དེ་བཤད་པ་མི་ཐ་མལ་པ་ལ་ཁྱིམ་ནས་བྱུང་བའི་མི་ལགས་
ཏེ༑ ཡོན་བླང་དུ་རུང་ཞེས་བགྱི་བ་དེའི་གཞུང་བྱེ་བྲག་མ་ཕྱེད་ན། སངས་རྒྱས་ཀྱིས་བྱམས་ཤིང་ཐུགས་རྗེས་གཟིགས་ཏེ་བདག་ལ་བཤད་པར་སྨོན་ཏོ། །སངས་རྒྱས་ཀྱིས་བྱང་ཆུབ་སེམས་དཔའ་
ནམ་མཁའ་མཛོད་ལ་བཀའ་སྩལ་པ། རིགས་ཀྱི་བུ་ཕོ། སྐྲ་དང་ཁ་སྤུ་བྲེགས་པ་ནི། ལུས་ལ་ང་མེད་པར་གདུལ་བའི་ཕྱིར་རོ། །ཆོས་ཀྱི་གོས་གྱོན་པ་ནི། ཐ་མལ་པའི་ཆོས་དང་དབྲལ་བའི་
ཕྱིར་རོ༑ ༑ཚུལ་ཁྲིམས་ཚང་བར་འཛིན་པ་ནི། ཐོབ་ཅིང་མི་གཞིག་པའི་ཕྱིར་རོ། །ངས་བཤད་པ་དེ་མི་ཐ་མལ་པ་ཡིན་མོད་ཀྱི། ལུས་དང་སེམས་ཐུལ་བར་ནུས་ཏེ། ང་དང་ལེ་ལོ་མི་གཡོ། །

66-1-12a

སེམས་ལ་རྡུལ་གྱིས་མ་གོས་ཏེ། ཐ་མལ་པའི་བྲལ་ནས་ཡུན་རིང་སྟེ་རྡོ་རྗེ་དང་མཚུངས་ཏེ། ཚུལ་ཁྲིམས་ཀྱི་ངོ་བོ་ཉིད་མ་ཞིག་པས་ཐ་མལ་པ་
ཡིན་མོད་ཀྱི། ཡང་དག་པར་ན་ཁྱིམ་ནས་བྱུང་བ་ཡང་དག་པ་ཡིན་ནོ། །ཡང་ཐེག་པ་ཆེན་པོའི་ཆོས་ཀྱི་ཡི་གེ་འདིའི་ནང་ན་བཤད་པ་བཞིན་དུ་ལས་སུ་སྤྱད་ན། སངས་རྒྱས་ཀྱི་ཆོས་ལ་
ཡིད་ཆེས་པས་རྟག་སྐྱིད་ང་གཙང་མཐོང་སྟེ། སེམས་ཅན་ལ་བཀྲོལ་བཤད་ན་མི་ཐ་མལ་པ་ཡིན་མོད་ཀྱི། བརྟན་པ་བཞིའི་མི་ཡིན་ཏེ། བྱང་ཆུབ་སེམས་དཔའ་ལས་སྤྱོད་པ་ཡོན་བླང་
དུ་རུང་སྟེ། མིང་ནི། དགེ་བསྙེན་ཞེས་བྱའོ། །ཤེས་རབ་ཀྱི་ཐབས་ཐོབ་སྟེ་ཐེག་པ་ཆེན་པོའི་ཆོས་བཤད་དོ། །དེ་ལྟ་བུའི་ཆོས་ཀྱི་ངོ་བོ་ཉིད་ཀུན་སེམས་དང་མ་བྲལ་ཏེ། སེམས་ལས་
འཕྲུལ་སྐྱེས་ཏེ། ཏིང་ངེ་འཛིན་མི་གཡོ་རྟག་པར་གཅིག་པུའི་སེམས་ལ་གཉིས་སུ་མེད་དོ། །གཅིག་པུའི་སེམས་ཀྱི་ནང་ན་ཕྱི་ནང་ཡང་མེད། བར་མའང་མེད་དེ། ཐམས་ཅད་དང་
བྲལ་ལོ༑ ༑ཐམས་ཅད་དང་བྲལ་ན། སྐྱེ་བ་དང་ཤི་བའང་མེད་དོ། །སྐྱེ་བ་དང་ཤི་བ་མེད་ན། གདོད་ཡང་དག་པའི་མི་གཡོ་བ་ཡིན་ནོ། །ཡང་དག་པའི་མི་གཡོ་བ་རྟག་པར་འདུག་ལ་
སངས་རྒྱས་དང་ཆོས་དང་དགེ་འདུན་ནི། མེད་པར་མི་འགྱུར་རོ། །ཁམས་གསུམ་གྱི་སེམས་ཅན་ནི། རང་སྐྱེས་རང་ཤིའོ། །རིགས་ཀྱི་བུ་ཕོ། ཆེད་ཀར་སེམས་ཅན་ལ་ང་མེད་པར་བཤད་

66-1-12b

དོ༑ ༑སངས་རྒྱས་དང་ཡང་དག་པར་གཤེགས་པ་ནི། ཡང་དག་པའི་བདེན་པའི་ང་ཡིན་ཏེ། སྐྱེ་ཤིར་འབབ་པ་ལས་འདས་སོ། །ཁྱོད་ལ་སོགས་པ་སེམས་ཅན་རྣམས་རྟག་པར་འདུག་པ་ཚོལ་ན།
འདོད་པའི་རྣམས་དང་སྤོངས་ལ་སྐྱེ་བ་མེད་པའི་ལས་བྱོས་ཤིག །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། ལས་ཇི་ལྟ་བུ་སྤྱད་ན། མིང་སྐྱེ་
བ་མེད་པའི་ལས་ཞེས་བགྱི། སངས་རྒྱས་ཀྱི་ཞལ་ནས་རིགས་ཀྱི་བུ་ཕོ་རྣམས། ང་ལས་གཞན་མ་སྐྱེས་ན། གཞན་ལས་ང་མེ་སྐྱེའོ། །ཇི་ལྟ་ཞེས་བྱས་ན། ཚུལ་གྱི་ངོ་བོ་ཉིད་ནི། གཙང་མ་སྟོང་པ་སྟེ།
ཡོད་པའང་མ་ཡིན། རྟག་པ་མེད་པའང་མ་ཡིན་ནོ། །ཡོད་དོ་ཅོག་ཀྱང་ཡོང་ནི། སྟོང་པ་གཙང་མ་སྟེ། མེད་པའང་མ་ཡིན་ན་མཐར་ཡང་ཡོད་པའང་མ་ཡིན་ནོ། །བྱང་ཆུབ་སེམས་དཔའ་
དང༌། སངས་རྒྱས་ཡང་དག་པར་གཤེགས་པ་རྣམས་ཀྱིས་འཁོར་མོར་ངོ་བོ་ཉིད་གཅིག་གི་སྤོས་ཀྱི་རོ་བྲོ་བས་སེམས་ཅན་རྣམས་ཀྱི་སེམས་གཅིག་གིས་ངོ་བོ་ཉིད་གཙང་མར་བསངས་
ན༑ མཛངས་པ་རྣམས་ནི། གོ་སྟེ་སྟོང་པར་ཁོང་དུ་ཆུད། བླུན་པོ་རྣམས་ཀྱིས་ནི། བསླད་པའི་ནང་དུ་ཞུགས་ཏེ་ཆགས་བཅིངས་སོ། །ཇི་ལྟ་ཞེས་བྱས་ན། སེམས་ཅན་ཤེས་རབ་ཡོད་པ་
ལ་གཏི་མུག་མེད་པས་ཚོར་བའི་ངོ་བོ་ཉིད་ཡོད་དེ། མ་རིག་པའི་ཅིག་ཚོར་བ་མེད་པ་མི་གཡོའོ། །སྟོང་པའང་མེད། མི་འགྱུར་བའང་མེད་དེ། གཙང་གདང་པ་གཅིག་པུའི་ནང་དུ་ཆུད་

66-1-13a

ནས་མྱ་ངན་ནོ་ཅོག་དང་ཡོང་བྲལ་ལོ། །སེམས་ཅན་བླུན་པོ་ནི། །གཏི་མུག་ཡོད་པས་ཚོར་བའི་ངོ་བོ་ཉིད་ལ་མ་ཚོར་བས་མ་རིག་པ་གཡོས་ཏེ་ཚོར་བ་མེད་
པས་ནི། རྡུལ་དང་མྱ་ངན་ཐམས་ཅད་བྱས་སོ། །ཚོར་བ་ཡོད་པར་ཤེས་ན། ཚོར་བ་མེད་པའང་མེད་དོ། །ཚོར་བ་མེད་པའང་མེད་ན། གདོད་ནད་ཀྱང་མི་སྐྱེའོ། །ནད་མི་སྐྱེ་ན། ཚོར་བ་ཡོད་པའང་མེད་དོ། །ཚོར་བ་
ཡོད་པ་མེད་པ་ནི། ཡིད་མི་ཆེས་པའི་སེམས་མེད་དོ། །ཇི་ལྟ་ཞེས་བྱས་ན། ཡིད་མི་ཆེས་པའི་སེམས་གཅིག་གི་ནང་ན་ཡིད་རྣམ་གཉིས་ཡོད་དོ། །ཡིད་མི་ཆེས་པའི་སེམས་མེད་ན་ནད་
ཀྱང་མི་སྐྱེའོ། །སྐྱེ་བའི་གནས་ཡོད་ན་ནི། ཁང་པ་སྟོང་པར་ཞུགས་སོ། །ངོ་བོ་ཉིད་གཅིག་གི་ཡང་དག་པའི་སྟོང་བ་ནི། བྱ་བ་ནི། ཡོད། གཟུགས་ནི། མེད། འདུ་མཆད་དང་ཕྲད་དོ། །
རྒྱུ་གཡོས་པ་ནི། སྟོང་པ་སྒྱུ་མ་དང་མཚུངས་སོ། །བྱང་ཆུབ་སེམས་དཔའ་སེམས་ཅན་ནོ་ཅོག་ཡིད་མི་ཆེས་པའི་སེམས་ནི། ཆོད་པར་བྱ་བའི་རིགས་སོ། །བདག་གིས་སེམས་ཀྱི་མཁན་པོ་
བྱ་བར་སྨོན་ཏོ། །སེམས་ཀྱིས་བདག་གི་མཁན་པོ་བྱ་བ་ནི། མི་སྨོན་ཏོ། །འདོད་པའི་རྣམས་དང་བྲལ་ལ་རང་ཉམས་མེད་པར་བྱས་ཏེ། བསམ་པའི་གནས་སྐྱེས་ཀྱང་བསལ་བའི་སེམས་
མེད་དེ༑ སྔ་མའི་སེམས་དང༌། ཕྱི་མའི་སེམས་གཅིག་ལ་གཅིག་འགལ་བས་ན་གཞུང་བཞིན་ཏེ། མ་རིག་པ་མི་གཡོ། ཚོར་བ་འགྱུར་བ་ཡོད་མོད་ཀྱི། ཕྱི་མོ་མི་གཡོ་བྱའོ། །སེམས་གཡོས་

66-1-13b

པའི་ཚེ་སྔ་མ་གཡོས་པའི་སེམས་ཀྱིས་དགག་གོ །བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། སེམས་ཀྱི་སྔོན་ལོགས་ན་སེམས་གཡོས་
པ་མཆིས་ན་ཆོས་ཅི་བགྱིས་པས་ཚོར་ཞིང་དགག་ནུས། སངས་རྒྱས་ཀྱི་ཞལ་ནས་བྱང་ཆུབ་སེམས་དཔས་ལས་སྤྱོད་པའི་རྣམས་ལས་ཁོར་མོར་སེམས་འདུག་པའི་རྣམས་ལ་རྟོག་ཏུ་བཅུག་སྟེ།
སེམས་འདུག་པའི་གནས་རིག་ན་གདོད་སེམས་མི་འདུག་གོ །དེ་ལྟར་ཚོར་བས་ན་ཚོར་བ་དགག་གོ། འདོད་པའི་སེམས་མི་གཡོན་དགག་ཅིང་བརྟག་པའང་མེད་དོ། །གཡོ་བའི་གནས་ཡོད་
ན་སྟོང་པ་ལ་བདེ་བར་གཞག་གོ །ངོ་བོ་ཉིད་ཀྱི་སྟོང་པ་གཅིག་གི་ནང་ན་གོས་པ་དང་གཙང་མ་གཉིས་ཀའང་མེད་དོ། །ངོ་བོ་ཉིད་གཙང་གདང་བས་ན། བླངས་པའང་མེད་བཏང་བའང་མེད་
དོ༑ ༑སེམས་ཀྱང་མི་སྐྱེའོ། །སྐྱེ་བའང་མེད། སྤྱོད་པའང་མེད། ལུས་ཀྱིས་སྤྱད་པའི་གནས་ཀྱང་མེད། ཚིག་སྨྲ་བའི་ལམ་ཡང་ཆད། སངས་རྒྱས་ཀྱི་ངོ་བོ་ཉིད་ཀྱི་དམ་པ་ཚོར་བའི་ངོ་བོ་ཉིད་
ནི༑ རྟག་པར་ཡོད་ཅིང༌། དཔེ་སྟོང་པ་དང་མཚུངས་ཏེ། ཐམས་ཅད་ལ་མ་ཆགས་སོ། །བྱང་ཆུབ་སེམས་དཔས་ལས་འདི་སྤྱད་ན། དཔེར་ན། དབྱི་གུ་ཐོགས་ལ་ནམ་མཁའ་ལ་བརྡེག་པ་དང་
མཚུངས་ཏེ། ཕོག་ནི། ཕོག་སྟེ། ཆགས་པ་མེད་དོ། །དེའི་མིང་ཆོས་སྤྱོད་པ་ཞེས་བྱའོ། །ཆགས་པའི་གནས་ཡོད་དུ་ཟིན་ན་ཕྱི་ནང་དུ་ཞུགས་པ་ཡིན་ནོ། །ས་གཙང་མར་བགྲོད་ཅིང་འགྲོ་ན། སེམས་

66-1-14a

གཅིག་སྟེ། གཉིས་སུ་མ་མེད། བསམ་གཏན་དུ་ཞུགས་ལ་ལྡང་དུབ་ཀྱི་སེམས་བཀག་སྟེ། ཡང་དག་པའི་བདེན་པ་གཅིག་ལ་བརྟགས་ལ་འགྱོད་ཚངས་བྱའོ། །དེའི་
ཚེ་ཕལ་མང་པོའི་ནང་ན་ལོག་སྲེད་མིང་འདོད་མང་ཞེས་བྱ་བ་ཞིག་ཡོད་པ་གནའ་ཐོག་མ་མེད་པ་ཚུན་ཆད་ལོག་པ་མང་དུ་བྱས་ཏེ། ཉེས་པ་བཅུ་རྟག་པར་བྱས་ནས་ལྡང་བ་དང༌། ཁྲོ་བ་དང༌།
ཕྲག་དོག་དང༌། འགྲན་ང་བ་དང་འདི་རྣམས་བཞིའི་སྦྲུལ་གྱིས་ནི་དྲངས། མི་བདེན་པ་དང་ཕྱི་ལོག་གི་སེམས་ཀྱི་བྱི་བ་གཉིས་ཀྱིས་ནི། སེམས་ཀྱི་རྩ་བ་བཅད་དེ། དཔེར་ན། མི་ཞིག་ཤིང་
གི་ཁ་ན་མར་དཔྱངས་ལ་འོག་ན་སྦྲུལ་བཞི་འདུག་སྟེ། ཁ་གདུག་པའི་རླངས་པས་ནི། གྱེན་དུ་བདུགས། ཤིང་གི་ཁ་ནས་བྱི་བ་གཉིས་ཀྱིས་ནི། དཔྱང་ཐག་གི་རྩ་བ་ལ་ཟོས་ཏེ་ཆད་ལ་ཐུག།
སེམས་གཙང་མ་གསུམ་ནི། མེད་པར་བྱས། མིག་དང༌། ཁ་དོག་དང༌། སེམས་དང་ཀུན་ནི་མི་བདེན་པ་ཕྱིན་ཅི་ལོག་བྱེད་པ་སྟེ་མཐོང་བས་བཅིངས་ནས་སེམས་ཅན་དམྱལ་བར་ལྷུང་ལ་ཐུག་
པ་ལས་སྐད་ཅིག་བསམ་པའི་སེམས་ཀྱི་ནང་ན་གནོང་བཀུར་བའི་སེམས་གཡོས་ཏེ། ཡང་དག་པར་གཤེགས་པ་ལ་འགྱོད་ཚངས་ཀྱི་ཆོས་འདྲིའམ་སྙམ་ན་ཡིད་ལ་གནོད་ཞིང་ངོ་ཚ་བས་
འདྲི་མ་ཕོད་ན། ཡང་དག་པར་གཤེགས་པའི་འཕྲུལ་གྱི་ཐུགས་ཀྱིས་དེའི་ཡིད་ལ་སེམས་པ་མཁྱེན་ཏེ། མི་དེ་སྡུག་བསྔལ་བ་ལས་བྲལ་ཏེ་སེམས་ཅན་དམྱལ་བའི་སྒོ་ནས་དབྱུང་བར་ཐུགས་

66-1-14b

ལ་དགོངས་ནས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། ང་འདས་ཏེ་སོང་བའི་ཕྱིན་ལོག་སྲེད་ལ་ལ་ཞིག་གིས་ལས་ངན་པ་མང་དུ་བྱས་ཏེ། སངས་རྒྱས་ཀྱི་དཀོན་
མཆོག་གསུམ་མེད་པར་བྱེད་པ་དེ་ལྟ་བུའི་མི་ནི། ཕྱི་མའི་དུས་ལ་སེམས་ཅན་དམྱལ་བའི་ནང་དུ་ཡང་དག་པར་ལྷུང་ནས་བསྐལ་པ་ཆེན་པོ་བཅུ་གཉིས་ཀྱི་བར་དུའང་མི་ཐར་ཏོ། །ཁྱེད་བྱང་ཆུབ་
སེམས་དཔའ་རྣམས་ཀྱིས་བྱམས་ཤིང་སྙིང་རྗེ་སྤྱོད་ལ་སེམས་ཅན་འདི་ལྟ་བུའི་རྣམས་འགྱོད་ཚངས་བྱེད་དུ་ཆུག་ལ། དེའི་སེམས་ཀྱི་དྲི་མ་གཙང་གདང་བར་བྱོས་ལ་གྲོལ་ཐར་པར་བྱོས་ཤིག །
བྱང་ཆུབ་སེམས་དཔའ་ནམ་མཁའ་མཛོད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། འགྱོད་ཚངས་ཀྱི་ཆོས་ཅི་ཞིག་བགྱིས་ན། སྡིག་བསལ་པར་རུང་བ་སངས་རྒྱས་ཀྱིས་བྱམས་
ཤིང་ཐུགས་རྗེས་གཟིགས་ཏེ་བྱེ་བྲག་ཕྱེད་པར་བཤད་པར་སྨོན་ཏོ། །སངས་རྒྱས་ཀྱིས་བྱང་ཆུབ་སེམས་དཔའ་ནམ་མཁའ་མཛོད་ལ་བཀའ་སྩལ་པ། འགྱོད་ཚངས་བྱ་ན་ཡང་དག་པའི་བདེན་
པའི་གཞུང་ལ་བརྟག་གོ། །ཡང་དག་པའི་བདེན་པའི་གཞུང་མཐོང་ན། སྡིག་གཅིག་ཐམས་ཅད་བསལ་ཏོ། །སངས་རྒྱས་ཀྱིས་ཚིག་འདི་སྐད་བཤད་ཟིན་ནས་དེའི་ཚེ་ཕལ་མང་པོ་བརྒྱ་སྟོང་ཁྲི་
འབུམ་གྱི་སེམས་ཅན་མི་དང་མ་མ་ཡིན་པ་ལ་སོགས་པ་ཐམས་ཅད་ཀུན་སེམས་གཅིག་ཏུ་ཡང་དག་བའི་བདེན་གཞུང་གཅིག་ལ་བརྟགས་ཏེ། མཐོང་ཟིན་ནས་ལོག་སྲེད་འདོད་མང་མོད་

66-1-15a

བཞིན་སྟན་ལས་ལངས་ཏེ་ལུས་སྨད་ལྔ་ས་ལ་གཏུགས་ནས་སངས་རྒྱས་ལ་གསོལ་པ། བཅོམ་ལྡན་འདས། བདག་གི་སེམས་ལ་མ་རིག་པ་
མཆིས་པས་བརྟག་པ་བསླབས་མོད་ཀྱི། ཡང་དག་པའི་བདེན་པའི་གཞུང་མ་མཐོང་ངོ༌། །ཐོག་མ་ཞེས་བགྱི་བ་མ་མཆིས་པ་ཚུན་ཆད་ངན་པ་བཅུ་འབའ་ཞིག་གིས་ལས་བགྱིས་ན། ད་
ཐབས་ཅི་སྤྱད་ན། བདག་གིས་ཡང་དག་པའི་བདེན་པའི་གཞུང་མཐོང་ཞིང་སྡིག་ཞུ་བྱང་བར་བགྱིར་རུང༌། སངས་རྒྱས་ཀྱིས་འདོད་མང་ལ་བཀའ་སྩལ་པ། ཁྱོད་ལ་སོགས་པ་ལོག་སྲེད་
ཅན་རྣམས་ཀུན་སེམས་གཅིག་ཏུ་བྱོས་ཤིག་དང༌། ངས་ཁྱེད་ལ་བྱེ་བྲག་ཕྱེད་པར་དགྲོལ་བཤད་དོ། །འདོད་མང་ཁྱོད་ལ་སོགས་པ་སེམས་ཅན་རྣམས་ཀྱིས་ལུས་དང་སེམས་ལ་སངས་རྒྱས་
ཀྱི་ངོ་བོ་གཅིག་པུ་ལ་བརྟགས་ན་ཆོས་ཀྱི་ངོ་བོ་ཉིད་ཀྱང་རྟག་པ་གཅིག་པུའོ། །སངས་རྒྱས་སོ་ཅོག་ལའང་ངོ་བོ་ཉིད་གཅིག་པུ་སྟེ། གཉིས་སུ་མེད་པས་ན་ཡང་དག་པའི་བདེན་པའི་གཞུང་
ཡིན་ནོ༑ ༑དེ་ལ་གཉིས་སུ་ཡོད་པར་མཐོང་ན། དེའི་མིང་ནི། ཡོན་པོ་ཞེས་བྱའོ། །ཡོན་པོར་ལྟ་ན་ནི། མྱ་ངན་འཁྲུག་པ་ལྡང་ངོ༌། །ཡོན་པོ་མཐོང་བ་མེད་ན། མྱ་ངན་འཁྲུག་པའང་མི་
སྐྱེའོ། །མྱ་ངན་འཁྲུག་པ་ཆོད་ན། དེའི་མིང་གཙང་གདང་ཞེས་བྱའོ། །ཁྱེད་ལ་སོགས་པ་སེམས་ཅན་ཀུན་གྱིས་སེམས་གཅིག་ཏུ་སངས་རྒྱས་ཀྱི་ངོ་བོ་ཉིད་གཅིག་པུ་ལ་རྟོགས་ཤིག །སངས་

66-1-15b

རྒྱས་ཀྱི་ངོ་བོ་ཉིད་ལས་གཞན་མཐོང་བ་ནི། ཡོང་མེད་དོ། །གཞན་མཐོང་བ་ཡོད་དུ་ཟིན་ན། ཀུན་ཀྱང་སྒྱུ་མ་མི་བདེན་པ་ཡིན་ནོ། །མི་བདེན་པ་དེ་ལྟ་བུ་བྱེད་པ་ནི། ཕྱིན་ཅི་ལོག་ཅེས་བྱའོ། །འདོད་
མང་སེམས་གཅིག་གཙང་ན་ནི། ཆོས་སོ་ཅོག་ཀུན་ཀྱང་གཙང་ངོ༌། །སེམས་གཅིག་སྨེ་ན་ནི། ཆོས་སོ་ཅོག་ཀུན་ཀྱང་སྨེའོ། །སྨེ་བའི་དྲི་མ་ནི། སྡིག་པ་ཡིན་ནོ། །གཙང་མ་ནི། ཡང་དག་པ་
ཡིན་ནོ༑ ༑སེམས་དྲི་མ་དང་བྲལ་ན། སྡིག་མི་སྐྱེའོ། །འདོད་མང་གིས་སངས་རྒྱས་ལ་གསོལ་པ། བཅོམ་ལྡན་འདས། བདག་གིས་གནའ་ནས་ལས་ངན་པ་རྣམས་བགྱིས་པ་ནི། བསྐལ་པ་སྟོང་
ཁྲི་གྲངས་མ་མཆིས་མུ་མ་མཆིས་པ་ལོན་ན། དེ་རིང་སེམས་བསྐྱེད་དོ། །ཡང་དག་པའི་བདེན་པའི་གཞུང་གཅིག་ལ་བརྟགས་ན། མུ་མ་མཆིས་པའི་སྡིག་ཀུན་བྱང་ངམ་མི་བྱང་བ་སངས་རྒྱས་ཀྱིས་
དགྲོལ་བཤད་པར་སྨོན་ཏོ། །སངས་རྒྱས་ཀྱིས་འདོད་མང་ལ་བཀའ་སྩལ་པ། ཡང་དག་པའི་བདེན་པའི་གཟུངས་རྟོགས་ན། སྡིག་ཏོ་ཅོག་ཀུན་ནི། བྱང་ངོ༌། །ཅི་ཕྱི་ནས་ཤེས་བྱས་ན། འདོད་
མང༌། སྔོན་ཆད་ནི། དྲི་མའི་སེམས་སོ། །ད་ནི། གཙང་མའི་སེམས་སོ། །སེམས་གཅིག་སྟེ་གཉིས་སུ་མེད་དེ། གུད་ན་སེམས་གཞན་མེད་དོ། །དེ་རིང་གི་སེམས་གཙང་ན། སྔོན་གྱི་སེམས་ཀྱང་
གཙང་ངོ༌། །དེ་ལྟ་བས་ན། བསྐལ་པ་གྲངས་མེད་པ་ཚུན་ཆད་ཀྱི་སྡིག་རྣམས་ཀུན་བང་ཞིང་མེད་པར་མངོན་ནོ། །དཔེར་མེ་ལོང་ལོ་སྟོང་ལོན་པའི་སྟེང་ན་རྡུལ་ཆགས་པ་ལ་གོས་ཀྱིས་ཐང་གཅིག་

66-1-16a

ཕྱིས་ན། མི་ལང་དའི་མེད་ལ་བཞན་སྣང་སྟེ། དུལ་ཀུན་ཕྱིས་ནས་ལྷག་མའང་མ་ལུས་པ་དང་མཚུངས་སོ། །ཡང་གཅིག་ཏུ་ན་ཁང་པ་མུན་ནག་ལོ་སྟོང་ལོན་
པའི་ནང་དུ་མར་མེ་གཅིག་བསྲེགས་པ་དང་མཚུངས་ཏེ། མུན་པ་ཀུན་མེད་པར་སོང་ངོ༌། །ཁྱེད་ལ་སོགས་པ་སེམས་ཅན་གྱི་རྣམས་རྟག་པར་སེམས་གཅིག་གིས་ཡང་དག་པའི་བདེན་
པའི་གཞུང་གཅིག་ལ་བརྟག་པའི་རིགས་སོ། །ཆོས་སོ་ཅོག་གི་ནང་གི་ལས་རྣམས་སྤྱད་དེ་འཇིག་རྟེན་གྱི་ཆོས་སོ་ཅོག་ཐམས་ཅད་དང་ཕྲལ་བར་བྱ་བའི་རིགས་སོ། །ཅིའི་ཕྱིར་ཞེས་བྱས་ན།
འདོད་མང༌། འཇིག་རྟེན་གྱི་ཆོས་ནི། གཡོས་ཀྱང་རུང༌། མ་གཡོས་ཀྱང་རུང་སྟེ། ཀུན་ཀྱང་མཐར་འཇིག་ཅིང་འབྲལ་བ་ཡིན་ནོ། །ཆོས་ལ་ཞིག་ཅིང་རལ་ན་སྤྱོད་པ་ལའང་རྟག་པ་མེད་དེ།
ཆོས་ལ་སྐྱེ་ཤི་ཡོད་པར་འགྱུར་རོ། །སྐྱེ་ཤི་ཡོད་པའི་ཆོས་དང་བྲལ་ན། གདོད་མིང་ཡང་དག་པའི་གཞུང་ཞེས་བྱའོ། །འདོད་མང༌། དཔེར་ན། རྫ་མཁན་གྱིས་རྫས་སྤྱད་བྱས་པ་དང་མཚུངས་
ཏེ༑ ཡིད་ལ་ཅི་འདོད་པ་བཞིན་དུ་བྱས་ན། སྤྱད་ལ་མི་འགྱུར་བ་མེད་དེ། སྤྱད་ཀྱི་དཔེ་གཟུགས་དང་མིང་ཀུན་སྐྱེས་ཤིང་དེངས་སོ། །གྱོ་མོའི་རང་བཞིན་འབའ་ཞིག་ཡོད་དེ། རང་བཞིན་གཅིག་
པུ་ནི༑ རྟག་པར་ཡོད་དོ། །དཔེ་གཟུགས་གཞན་ཀུན་ནི། སྐྱེས་ཤིང་དེངས་སོ། །སྐྱེས་ཤིང་དེངས་པའི་གཟུགས་ནི། རང་སྐྱེས་པ་མ་ཡིན་ནོ། །རང་སྐྱེས་པ་མ་ཡིན་ན། ཡོད་པ་མ་ཡིན་ནོ། །

66-1-16b

འདོད་མང༌། སངས་རྒྱས་ཀྱི་ངོ་བོ་ཉིད་ནི། དཔེར་གྱོ་མོ་དང་མཚུངས་སོ། །སེམས་གྱི་རང་བཞིན་ནི། དཔེར་སྣོད་དང་མཚུངས་ཏེ། སྐྱེ་ཤིའི་ཆོས་ཡིན་ནོ། །ལས་སོ་ཅོག་དང་བྲལ་ན། སངས་
རྒྱས་ཀྱི་སྐུ་ལུས་གཅིག་ཡིན་ཏེ། སངས་རྒྱས་ཀྱི་སྐུ་ལུས་གཅིག་ལ་བརྟགས་ན། ལུས་གཞན་མེད་དོ། །འདོད་མང་གིས་སངས་རྒྱས་ལ་གསོལ་པ། བཅོམ་ལྡན་འདས། བདག་གིས་ཡང་དག་
པའི་གཞུང་ལ་བརྟགས་པས་སྡིག་གི་རྣམས་ཀུན་བྱང་ལགས་ནའང་ལས་ཅི་སྤྱད་ན། ཆོས་ཀྱི་ལུས་སྐྱེ་བར་རུང༌། སངས་རྒྱས་ཀྱིས་འདོད་མང་ལ་བཀའ་སྩལ་པ། ཡང་དག་པའི་བདེན་པའི་
གཞུང་ལ་བརྟགས་ན། ནད་དོ་ཅོག་མི་ལྡང་ངོ༌། །སྡིག་དང་དྲི་མ་ཀུན་མ་གཡོས་ན། སེམས་ནི། རྡོ་རྗེ་དང་མཚུངས་ཏེ། ནམ་དུའང་མི་འཇིག་གོ །ཚུལ་ཁྲིམས་གཟུང་ནུས་ན། སེམས་ནམ་མཁའ་
དང་མཚུངས་ཏེ། ཕྱི་ནང་གཉིས་ཀ་གཙང་གདང་ངོ༌། །བསམ་གཏན་འདུས་པའི་ནང་དུ་འཇུག་པ་ལ་མཁས་ན། སེམས་ནི། དཔེར་རླུང་དང་མེ་དང་མཚུངས་ཏེ། ལས་ངན་པའོ་ཅོག་ཀུན་གྱེས་
ཤིང་བསལ་ཏོ། །ཤེས་རབ་ལ་རྟེན་པ་ལ་མཁས་ན་ཤེས་རབ་ཐོབ་པར་རུང་སྟེ། དེའི་མིང་ནི། གྲོལ་ཐར་པ་ཞེས་བྱའོ། །གྲོལ་ཐར་པས་ན་ཡང་དག་པ་ཤེས་ཤིང་མཐོང་བར་ནུས་སོ། །འདོད་མང༌།
ཁྱོད་ཀྱིས་འདི་ལྟ་བུའི་དོན་སྦྱང་ཞིང་སྤྱད་ནས་ན་ཆོས་ཀྱི་སྐུ་ལས་རྣམ་པ་ལྔ་ཐོབ་པར་རང་ངོ༌། །འདོད་མང་གིས་སངས་རྒྱས་ལ་གསོལ་པ། བཅོམ་ལྡན་འདས། ཆོས་ཀྱི་སྐུ་ལུས་རྣམ་ལྔ་ལ་རྒྱུ་དང་

66-1-17a

འབྲས་བུ་ཅི་མཆིས། སངས་རྒྱས་ཀྱིས་འདོད་མང་ལ་བཀའ་སྩལ་བ། སངས་རྒྱས་ཀྱི་ངོ་བོ་ཉིད་ནི། རྟག་པའི་རྒྱུ་ཡིན་ནོ། །ཆོས་ཀྱི་སྐུ་ལུས་ནི། རྟག་པའི་འབྲས་
བུ་ཡིན་ནོ། །ཇི་ལྟ་ཞེས་བྱས་ན། སེམས་ཀྱི་རྒྱུ་ནི། སངས་རྒྱས་ཀྱི་ངོ་བོ་ཉིད་དེ། ཆོས་ཀྱི་ཡོན་གྱིས་འབྲས་བུ་ཐོབ་བོ། །རྒྱུ་དང་འབྲས་བུ་དང་བྲལ་ན། རྒྱུའི་འབྲས་བུ་མེད་དོ། །རྒྱུ་དང་
འབྲས་བུ་མེད་ན། སངས་རྒྱས་ཀྱི་ལུས་ཡང་དག་པ་ཡིན་ནོ། །འདོད་མང༌། སེམས་གཙང་མའི་ཡུལ་ལ་སེམས་མི་གཡོ་བར་སངས་རྒྱས་ཚེ་དཔག་མེད་བསམ་ན། གདོད་ཡུལ་གཙང་
མར་སྐྱེ་སྟེ། སེམས་ཅན་གྱི་ཕྱིར་མི་གཡོ་བའི་ཆོས་བཤད་དེ། སེམས་ཡང་དག་པའི་སྟོང་པའི་ནང་དུ་ཆུད་ལ་གཡོ་ཞིང་བཤད་པའི་རྣམས་དང་བྲལ་ཏེ། ཤེས་པ་གསུམ་གྱི་ངོ་བོ་ཉིད་
གཅིག་སྟེ། རྡོ་རྗེ་དང་མཚུངས་པར་མི་འཇིག་གོ །དེའི་ཚེ་ཕལ་གྱི་ནང་ནའང་བྱང་ཆུབ་སེམས་དཔའ་མིང་སྤྱོད་མེད་ཅེས་བྱ་བ་ཞིག་ཡོད་པ་སྟན་ལས་ལངས་ཏེ་བྲག་པ་གཡས་ཆོས་
བཞིན་བྱས། པུས་མོ་གཡས་པས་ལ་བཙུགས་ཏེ་ཐལ་མོ་སྦྱར་ནས་སངས་རྒྱས་ལ་གསོལ་པ། བཅོམ་ལྡན་འདས། སངས་རྒྱས་འདས་ཏེ་གཤེགས་པའི་སླད་ན་ལོ་ལྔ་བརྒྱའམ།
ལོ་སྟོང་ངམ། སྟོང་ལྔ་བརྒྱ་ན་སེམས་ཅན་ལ་ཆོས་བཤད་ན། ཆོས་གང་བཤད་པའི་རིགས་པ་སངས་རྒྱས་ཀྱིས་བྱམས་ཤིང་ཐུགས་རྗེས་གཟིགས་ཏེ་བདག་ལ་དྲང་ཞིང་བཤད་པར་སྨོན་

66-1-17b

ཏོ༑ ༑སངས་རྒྱས་ཀྱིས་བྱང་ཆུབ་སེམས་དཔའ་སྤྱོད་མེད་ལ་བཀའ་སྩལ་བ། རིགས་ཀྱི་བུ་ཕོ། །ཆོས་ཀྱི་རྣམས་བཤད་པ་ནི། མདོ་ནི། བཤད། གཟུགས་ནི། མི་བཤད་དོ། །གཞུང་ནི།
བཤད༑ ཡི་གེའི་རི་མོ་ནི། མི་བཤད་དོ། །དེ་ལྟ་བུར་བཤད་པ་ནི། ཆོས་ཡང་དག་པ་ཡིན་ནོ། །ཡི་གེའི་རི་མོ་དང༌། གཟུགས་བཤད་ན་ནི། ཁ་གཡོས་སེམས་གཡོས་པ་ཀུན་ཀྱང་བསྐུར་
ཅིང༌། དབང་ཟས་པའི་རིགས་ཀྱི་བུ་ཕོ་སེམས་ཅན་ཐམས་ཅད་ལ་ཆོས་བཤད་ན་མི་གཡོ་བ་བཞིན་དུ་བཤད། མཉམ་སྙོམས་པར་བཤད་པའི་རིགས་སོ། །ཇི་ལྟ་ཞེས་བྱས་ན། སེམས་
ཅན་ནོ་ཅོག་གི་སེམས་གཅིག་ལ་སངས་རྒྱས་ཀྱི་ངོ་བོ་ཉིད་ཀྱང་གཅིག་སྟེ། ངོ་བོ་ཉིད་གཅིག་ཏུ་མཉམ་སྙོམས་ན། ཆོས་སོ་ཅོག་ཀུན་ཀྱང་མཉམ་སྙོམས་སོ། །དེ་ལ་མཐོ་དམན་དུ་བཤད་
ན༑ དེའི་མིང་ཡོན་པོ་བཤད་པ་སྟེ། དེའི་ཁ་ནི། རལ། དེའི་ལྕེ་ནི། གས་ཏེ། ཅིའི་ཕྱིར་ཞེས་བྱས་ན། སེམས་ཅན་ཐམས་ཅད་ཀྱི་སེམས་ཀྱི་དྲི་མའང་དྲི་མ་གཅིག་ཏུ་མཐུན་ནོ། །སེམས་
ཅན་ཐམས་ཅད་ཀྱི་སེམས་གཙང་མའང་གཙང་མ་གཅིག་ཏུ་མཐུན་ནོ། །ཅིའི་ཕྱིར་ཞེས་བྱས་ན། སེམས་ཅན་ཐམས་ཅད་ཀྱི་སེམས་གཅིག་ཏུ་གཙང་སྟེ། དགེ་བ་བཅུའི་ཆོས་མཐུན་པར་
གཙང་ངོ༌། །སེམས་ཅན་ཐམས་ཅད་ཀྱི་སེམས་གཅིག་ཏུ་དི་མ་ཡོད་ན། དན་པ་བཅུའི་ཆོས་གཅིག་པ་མཐུན་པར་གིས་ཡོད་དོ། །སེམས་ཅན་གྱི་ནད་ནི། གཅིག་ཏུ་མཐུན་ཏེ། སེམས་ཅན་

66-1-18a

གྱི་སྨན་དགོས་ན་སྨན་ཀྱང་གཅིག་ཏུ་དགོས་སོ། །ཆོས་མང་དུ་བཤད་ན། དེའི་མིང་ནི། ཕྱིན་ཅི་ལོག་ཅེས་བྱའོ། །ཅིའི་ཕྱིར་ཞེས་བྱས་ན། མི་བདེན་པས་བྱེ་
བྲག་ཕྱེ་སྟེ། དགེ་པ་དང་ངན་པའི་ཆོས་བཤིག་སྟེ། ཆོས་གཅིག་བཤིག་ཅིང་ཡིད་བཞིན་དུ་ཆས་བཤད་ན། སངས་རྒྱས་ཀྱི་ཆོས་ལམ་བཤད་པ་ཡིན་ནོ། །བྱང་ཆུབ་སེམས་དཔས་
ཆོས་བཤད་པ་ན་མི་གཡོ་བ་བཞིན་དུ་ཤོད་ཅིག །བྱང་ཆུབ་སེམས་དཔའ་སྤྱོད་མེད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། ཇི་ལྟར་མི་གཡོ་བ་བཞིན་དུ་བཤད་ཅེས་བགྱི།
སངས་རྒྱས་ཀྱིས་བྱང་ཆུབ་སེམས་དཔའ་སྤྱོད་མེད་ལ་བཀའ་སྩལ་པ། རིགས་ཀྱི་བུ་ཕོ། ཡང་དག་པའི་བདེན་པའི་ཆོས་གཅིག་བཤད་པ་ནི། །མི་གཡོ་བ་བཞིན་དུ་བཤད་པ་ཡིན་ནོ། །
སེམས་དྲང་པོ་རྫོགས་པར་བཤད་པ་ནི། མི་གཡོ་བ་བཞིན་དུ་བཤད་པ་ཡིན་ནོ། །མུ་གཅིག་ལ་ཆགས་པ་མེད་པར་བཤད་པ་ནི། མི་གཡོ་བ་བཞིན་དུ་བཤད་པ་ཡིན་ནོ། །བྱེ་བྲག་དབྱེ་བ་
མེད་པར་བཤད་པ་ནི། མི་གཡོ་བ་བཞིན་དུ་བཤད་པ་ཡིན་ནོ། །སེམས་གཅིག་ཏུ་གཙང་མར་གནས་ཏེ་བཤད་ན། མི་གཡོ་བ་བཞིན་དུ་བཤད་པ་ཡིན་ནོ། །བཤད་དོ་ཅོག་ཀུན་བཤད་
དུ་མེད་ན། མི་གཡོ་བ་བཞིན་དུ་བཤད་པ་ཡིན་ནོ། །དེ་ནས་བྱང་ཆུབ་སེམས་དཔའ་སྤྱོད་མེད་ཀྱིས་སེམས་ཅན་པ་ལ་མང་པོ་ཐམས་ཅད་ཀུན་གྱིས་བྱེ་བྲག་ཕྱེད་པར་ཁོང་དུ་ཆུད་པར་བྱ་བའི་

66-1-18b

ཕྱིར་ཡང་སངས་རྒྱས་ལ་གསོལ་པ། ཇི་ལྟ་བུར་བཤད་ན་བཤད་པ་མེད་དེ། མི་གཡོ་བ་བཞིན་དུ་བཤད་ཅེས་བགྱི། སངས་རྒྱས་ཀྱིས་བྱང་ཆུབ་སེམས་དཔའ་སྤྱོད་མེད་ལ་བཀའ་སྩལ་
པ༑ རིགས་ཀྱི་བུ་ཕོ། ཆོས་སོ་ཅོག་གི་རང་བཞིན་གྱི་གཟུགས་སྟོང་པ་བས་ན། དགྲོལ་ཤིང་བཤད་དུ་མེད་དོ། །ཆོས་སོ་ཅོག་ལ་གཟུགས་མེད་པས་ན། གཟུགས་ལ་དགྲོལ་བཤད་དུ་མེད་
དེ༑ བཤད་དུ་མི་རུང་ངོ༌། །ཆོས་སོ་ཅོག་ལ་བྱ་བའང་མེད། གཡོ་བའང་མེད་པས་ན། བྱ་བ་མེད་པའི་དགྲོལ་བཤད་པ་ལ་བཤད་དུ་མི་རུང་ངོ༌། །རིགས་ཀྱི་བུ་ཕོ། དགྲོལ་བཤད་པ་ནི།
དེ་ལྟར་བཤད་དེ། བཤད་པ་དེ་བཤད་དུ་མི་རུང་བས་མི་གཡོ་བ་བཞིན་བཤད་ཅེས་བྱའོ། །བྱང་ཆུབ་སེམས་དཔའ་སྤྱོད་མེད་ཀྱིས་སངས་རྒྱས་ལ་གསོལ་པ། བཅོམ་ལྡན་འདས། ཆོས་
ནི༑ དེ་ལྟར་བཤད་ལགས་པ་ལྟ་ན། ཇི་ལྟ་བུར་ན་སེམས་དྲང་པོར་རྫོགས་པར་བཤད་ཅེས་བགྱི། སངས་རྒྱས་ཀྱིས་བྱང་ཆུབ་སེམས་དཔའ་སྤྱོད་མེད་ལ་བཀའ་སྩལ་པ། སེམས་དྲང་པོ་
ཞེས་བྱ་བ་ནི། སེམས་དྲང་པོ་སྤྱད་དེ་ཡང་དག་པར་གཤེགས་པའི་གཞུང་ཡིད་ཆེས་པར་བཤད་པ་ལ་བདག་གི་སེམས་བཞིན་མི་བཤད་པའོ། །རྫོགས་ཞེས་བྱ་བ་ནི། དགེ་བ་བཅུའི་གཞུང་
ཚོགས་པ་དང༌། བདེན་པ་བཞིའི་གཞུང་རྫོགས་པ་དང༌། རྒྱུ་རྐྱེན་བཅུ་གཉིས་ཀྱི་གཞག་རྫོགས་པ་དང༌། ཕ་རོལ་ཏུ་ཕྱིན་པ་དྲུག་གི་གཞུང་རྫོགས་པ་དང༌། གྲོལ་ཐར་པའི་གཞུང་རྫོགས་པ་ཡིན་

66-1-19a

ཏེ། དེ་ལྟ་བུའི་ཆོས་རྣམས་རྫོགས་ན། ད་ནི། སེམས་གཅིག་གི་ན་སངས་རྒྱས་ངོ་བོ་ཉིད་གཅིག་གི་སར་གཙང་མ་གཅིག་སྙོམས་པར་བཤད་ན། དེའི་
མིང་རྫོགས་པར་བཤད་དེ། མི་གཡོ་བ་བཞིན་བཤད་ཅེས་བྱའོ། །ཅིའི་ཕྱིར་ཞེས་བྱས་ན། ཆོས་སོ་ཅོག་ཐམས་ཅད་ཀུན་གཅིག་ཏུ་རྫོགས་པར་བཤད་པའི་ཕྱིར་རོ། །བྱང་ཆུབ་
སེམས་དཔས་ཆོས་གཅིག་ཏུ་གཙང་མར་སྙོམས། དཔེར་མཚོ་ཆེན་པོ་གཅིག་གི་ཆུའི་ནང་ན་ནོར་བུ་རིན་པོ་ཆེ་རྣམ་པ་མང་དུ་ཡོད་པ་ལ་ཚོལ་བས་ཡིད་བཞིན་དུ་རྙེད་པ་དང་མཚུངས་
སོ༑ ༑ཡང་དཔེར་ན། འཕྲུལ་གྱི་སྨན་ཏན་ཞེས་བྱ་བ་སྨན་གོ་བདུན་རྣམ་པ་མང་པོ་ལས་སྦྱར་ཏེ། ནད་དོ་ཅོག་གསོས་ན་སྨན་བཏང་བ་བཞིན་དུ་ཀུན་སོས་སོ། །སྙིང་གཙང་མ་གཅིག་ཏུ་སྙོམས་
ན་སེམས་གཅིག་ཏུ་གཙང༌། སངས་རྒྱས་ཀྱི་ངོ་བོ་ཉིད་གཅིག་ཏུ་གཙང༌། ཆོས་ཀྱི་རྣམས་གཅིག་ཏུ་གཙང་སྟེ། མཉམ་སྙོམས་ན་ཆོས་ཀྱི་རྣམས་སྙོམས་ཏེ། དེ་ལྟ་བུར་བཤད་པ་ནི། གཙང་
མར་བཤད་པ་ཡིན་ནོ། །གཞན་ལྟར་བཤད་པ་ནི། སྨེ་བར་བཤད་པ་ཡིན་ནོ། །ཅིའི་ཕྱིར་ཞེས་བྱས་ན། སེམས་ཅན་ཐམས་ཅད་ཀུན་ལ་སངས་རྒྱས་ཀྱི་ངོ་བོ་ཉིད་ཡོད་དོ། །སངས་རྒྱས་
ཀྱི་ངོ་བོ་ཉིད་མེད་པ་མེད་དེ། ཚོར་བ་ལ་ཉེ་རིང་ཡོད་དུ་ཟད་དོ། །རྩ་བའི་ཕྱི་མོ་བཞིན་དུ་ཐེག་པ་ཆུང་ངུའི་མི་ལ་ནི། ཐེག་པ་ཆུང་ངུའི་ཆོས་བཤད། ལོག་སྲེད་ཀྱི་མི་ལ་ནི། ལོག་སྲེད་ཀྱི་

66-1-19b

ཆོས་བཤད་ན། དེའི་མིང་ནི། སངས་རྒྱས་ཀྱི་ཆོས་ལམ་ཡོན་པོར་བཤད་པ་ཞེས་བྱ་སྟེ། སངས་རྒྱས་ཀྱི་ངོ་བོ་ཉིད་ཆད་པ་དང༌། སངས་རྒྱས་ཀྱི་སྐུ་ལུས་མེད་པར་འཆད་པའོ། །དེ་ལྟ་བུར་ཆོས་
འཆད་པའི་མི་ནི། བསྐལ་པ་བརྒྱ་སྟོང་ཁྲིའི་བར་དུ་སེམས་ཅན་དམྱལ་བ་རྣམས་སུ་ལྷུང་སྟེ། སངས་རྒྱས་འཇིག་རྟེན་དུ་བྱུང་དུ་ཟིན་ཀྱང་མི་ཐར་ཏེ། །ཐར་དུ་ཟིན་ཏེ་མིའི་ནང་དུ་སྐྱེས་ནའང་ཡུལ་གྱི་
མཐའ་འཁོབ་མིའི་ཐ་མའི་ནང་དུ་སྐྱེས་ཏེ། མཆུ་ཤོ་རེ་ལ་ལྕེ་མེད་པ་དེ་ལྟ་བུའི་ལུས་ཐོབ་བོ། །ཅིའི་ཕྱིར་ཞེས་བྱས་ན། བྱང་ཆུབ་སེམས་དཔའ་སེམས་ཅན་གྱི་ངོ་བོ་ཉིད་ནི། ཆོས་ཀྱི་ངོ་བོ་ཉིད་
ཡིན་ཏེ༑ ཆོས་ཀྱི་ངོ་བོ་ཉིད་ནི། རྟག་པར་གཙང་ལ་ཡང་དག་པའི་མཚན་བཟང་པོ་རྣམ་པ་ཀུན་ལྡན་ཏེ། ཕྱི་མོ་ནས་ཐོབ་པའང་མེད། སྟོང་པའང་མེད་དེ། བྱུང་བའང་མེད། ནུབ་པའང་
མེད་དེ༑ ངོ་བོ་ཉིད་རྟག་ཅིང་ཡང་དག་པའི་བདེན་པ་སྟེ། སྒྱུ་མ་མི་བདེན་པའང་མེད་དོ། །མྱ་ངན་འཁྲུག་པའང་མེད་དོ། །མྱ་ངན་ལས་འདས་པའང་མེད་དོ། །སྐྱེད་བྲིའང་མེད་ལ་མཐའ་
ཡུན་དུ་གཙང་གདང་སྟེ། ངོ་བོ་ཉིད་གཅིག་ཏུ་གཙང་གདང་བ་ནི། བྱང་ཆུབ་ཉིད་ཡིན་ནོ། །གཙང་གདང་བའི་ངོ་བོ་ཉིད་དང༌། བྱང་ཆུབ་ཀྱི་ངོ་བོ་ཉིད་ནི། གཅིག་ཏུ་ཟད་དེ། གཉིས་སུ་
མེད་དོ༑ ༑གཙང་གདང་བའི་བཏང་སྙོམས་པ་སྟེ། ཡི་གེའི་འབྲུ་དང༌། ཚིག་གི་ལམ་ཡང་ཆད་དོ། །དཔེར་ན། ནམ་མཁའ་དང་མཚུངས་ཏེ། ཕྱི་ནང་གཉིས་ཀ་གཙང་གདང་ངོ༌། །གཙང་

66-1-20a

གདིང་པ་གཅིག་པོ་དེ་ནི། ཕྱི་ནང་ནའང་མ་གནས། པར་ནའང་མ་ནས། སྨྲ་བའང་མེད། བཤད་པའང་མེད་དོ། །ཇི་ལྟ་བུར་ན་དེའི་ནང་ནས་ནད་ཀྱི་
རྩི་བྱེ་བྲག་དབྱེ། བྱེ་བྲག་དབྱེ་བ་མེད་ན་བྱེ་བྲག་དབྱེ་བའི་ཤེས་རབ་ཡིན་ནོ། །རིགས་ཀྱི་བུ་ཕོ། སེམས་གཅིག་དང༌། གཙང་གདང་བ་གཅིག་དང༌། སངས་རྒྱས་ཀྱི་ངོ་བོ་ཉིད་གཅིག་
དང༌། འདི་རྣམས་དང་བྲལ་ན་སངས་རྒྱས་བཙལ་དུའང་མེད། ཆོས་བཤད་དུའང་མེད། དགེ་འདུན་ཐོབ་པའང་མེད་དོ། །ཇི་ལྟ་ཞེས་བྱས་ན། སངས་རྒྱས་ནི། ཆོས་ཡིན་ནོ། །ཆོས་
ནི༑ དགེ་འདུན་ཡིན་ནོ། །དེ་ལྟ་བས་ན། ངས་ཆོས་ཀྱི་ཡི་གེ་འདི་བཤད་པ་སེམས་ཅན་གྱི་ལུས་གཅིག །སེམས་གཅིག །གཙང་གདང་བ་གཅིག །སངས་རྒྱས་ཀྱི་ངོ་བོ་ཉིད་གཅིག །
སངས་རྒྱས་ཀྱི་ཆོས་ཀྱི་ས་གཅིག །བྱང་ཆུབ་ཀྱི་སྡོང་པོ་གཅིག་གིས་ཁམས་སོ་ཅོག་ཐམས་ཅད་གང་རྒྱས་ཏེ་སེམས་ཅན་ཐམས་ཅད་ཀྱི་ལུས་ཀྱི་ནང་དུ་ཆུད་དོ། །རིགས་ཀྱི་བུ་ཕོ། སངས་རྒྱས་
ཐམས་ཅད་ནི། ཆོས་ཀྱི་ཡི་གེ་འདི་ལས་སྐྱེས་སོ། །ཆོས་སོ་ཅོག་ཀུན་ནི། ཆོས་ཀྱི་ཡི་གེ་འདི་ལས་བྱུང་ངོ༌། །དགེ་འདུན་ཐམས་ཅད་ཀྱང་ཆོས་ཀྱི་ཡི་གེ་འདི་ལས་སྣང་ངོ༌། །ཆོས་ཀྱི་
ཡི་གེ་འདི་མནོས་ཤིང་གཟུངས་སུ་འཛིན་པ་ནི། མིང་དཀོན་མཆོག་གསུམ་གཟུངས་སུ་འཛིན་པ་ཞེས་བྱའོ། །ཆོས་ཀྱི་ཡི་གེ་འདི་ཀློག་ཅིང་འདིའི་གཞུང་རྒྱ་ཆེར་ཀློག་ཏུ་བཅུག་ན། ལ་

66-1-20b

ལ་ཞིག་ན་བ་ཡོད་ནའང་ཀུན་སོས་ཏེ། འདྲེ་གདོན་དང་ངན་པའི་རྣམས་ཉེ་ནུས་པ་མེད་དོ། །བྱང་ཆུབ་སེམས་དཔའ་ཁྱོད་ཀྱིས་སེམས་ཅན་ལ་ཕན་བསོད་དེ་ལྟ་བུ་ཡོད་ཀྱི། ངས་ཆོས་ཀྱི་
ཡི་གེ་འདི་ཁྱོད་ལ་གཏམས་ཏེ་གཏད་ལ། གཅིག་ཏུ་ན་སེམས་ཅན་ལ་ར་མདའ་བྱ་ཞིང་བསྒྲལ་བའི་ཆོས་ཉུང་དུ་ཐོས་ལ་མང་དུ་ཤེས་པ་དང༌། ཉུང་དུ་མཐོང་བ་ལ་མང་དུ་རིག་པ་དང༌། ཡི་
གེའི་རི་མོ་མང་དུ་མ་བཙལ་བར་གཞུང་གི་མངོན་རྟགས་ཐོབ་པའང་བཤད་ཀྱི། ཁྱེད་ལ་སོགས་པ་བྱང་ཆུབ་སེམས་དཔའ་རྣམས་ཀུན་སེམས་གཅིག་ཏུ་བརྟག་པར་ཉོན་ཅིག་དང་ཁྱོད་
ལ་དགྲོལ་བཤད་དོ། །སེམས་ཅན་ཐམས་ཅད་ཀུན་སེམས་གཅིག །སངས་རྒྱས་གཅིག །ངོ་བོ་ཉིད་གཅིག་སྟེ། མྱ་ངན་འཁྲུག་པ་ཐམས་ཅད་ཀུན་ནི། སེམས་གཅིག་ལས་སྐྱེས་སོ། །
ཀུན་ཀྱང་འདུ་མཆེད་དང༌། ཤེས་རབ་གཉིས་ཀྱི་གནས་ཀྱི་རྒྱུ་ལས་ལངས་སོ། །ཇི་ལྟ་ཞེས་བྱས་ན། རྒྱུའི་རང་བཞིན་དང༌། བདག་གི་རང་བཞིན་དང༌། རང་བཞིན་གཉིས་ཀྱི་སྟོབས་ལས་
སྟོབས་རྣམས་གཉིས་ཀྱི་རང་བཞིན་གཡོས་ཏེ། སྐད་ཅིག་བསམ་པ་ལས་མི་བདེན་པའི་སེམས་སྐྱེས་ཏེ། མི་བདེན་པ་དེ་ལ་ནི། ཕྱི་མོའང་མེད་དོ། །སྐད་ཅིག་སེམས་གཡོས་པའི་ཚེ་
མྱ་ངན་འཁྲག་པའང་མོད་བཞིན་ལྡང་ངོ༌། །སེམས་འདི་ལ་བརྟགས་ན་མི་བྱེད་བའི་སེམས་ལ་མི་མོ་མེད་དོ། །ཕྱི་མོ་མེད་ན་གནས་ཀྱང་མེད་དོ། །དེ་ལ་གནས་མེད་པར་རྟོགས་ན་ཚོར་

66-1-21a

པའི་སེམས་སྐྱེས་ཏེ། ཕྱི་མ་ཆར་བའི་སེམས་གཙང་མ་ལ་བསམ་པ་ཡང་མེད་དོ། །སེམས་ལ་བསམ་པ་མེད་ན། སེམས་མི་གཡོའོ། །སེམས་
མི་གཡོ་ན། སེམས་ཀྱི་གནས་ཀྱང་མེད་དེ། དེའི་མིང་ནི། གཙང་གདང་ངོ༌། །གཙང་གདང་བའི་སྟོང་པའི་སེམས་ནི། ངོ་བོ་ཉིད་ཕྱི་མོ་ནས་གཙང་གདང་སྟེ། གཙང་མས་མངོན་
བརྟགས་པར་ཡང་མེད་དོ། །གཙང་གདང་བའི་སེམས་དང་ཡང་བྲལ་བས་ན། གཙང་གདང་ཞེས་བཤད་དོ། །བྱང་ཆུབ་སེམས་དཔའ་ནི། གཙང་གདང་པའི་སེམས་ལ་བྱ་
བའང་མེད། གཡོ་བའང་མེད། དྲི་མའང་མེད། གཙང་མའང་མེད། སྐྱེ་བའང་མེད། འབྲི་བའང་མེད་དེ། མཐར་ཅིས་ཀྱང་གོས་པ་མེད་དེ། གནས་གཅིག་ལའང་འདུག་པ་
མེད་དེ༑ དེའི་མིང་དང་གྲངས་ལས་ཡོང་བྲལ་ལོ། །རྟག་པ་དེ་བཞིན་ན། དེ་བཞིན་ཞེས་བྱ་བའང་མེད་དེ། དཔེར་རྡོ་རྗེ་དང་མཚུངས་ཏེ། ངོ་བོ་ཉིད་གཅིག་པུ་ལ་ཞིག་པའང་མེད་དོ། །དཔེར་
ནམ་མཁའ་དང་མཚུངས་ཏེ། ཐམས་ཅད་ཤོང༌། དཔེར་མེ་ཏོག་པདྨོ་དང་མཚུངས་ཏེ། སྲེད་པའི་ཆུས་མི་ཆགས་སོ། །ལས་འདི་སྤྱད་ན་ཡང་དག་པར་གྲོལ་ཐར་ཏེ་སྐྱེ་ཤི་འབབ་ལས་འདས་
ཏེ༑ སེམས་ཅན་དམྱལ་བའི་སྡུག་བསྔལ་ལས་ཕྱིན་ཏོ། །བྱང་ཆུབ་སེམས་དཔའ་སེམས་གཅིག་གི་ཆོས་འདི་མིང་གཅིག་ནི། འགྱོད་ཚངས་ཀྱིས་གྲོལ་ཐར་པ་ཞེས་ཀྱང་བྱ་སྟེ། ཡང་དག་

66-1-21b

བའི་བདེན་པའི་གཞུང་མཐོང་བའི་ཕྱིར་རོ། །གཉིས་སུ་ན་མིང་ཆོས་སྤྱད་པས་གྲོལ་ཐར་ཅེས་ཀྱང་བྱ་སྟེ། ནགས་གཅིག་ན་འདུག་པའི་ཕྱིར་རོ། །གསུམ་དུ་ན་མིང་སྤྱད་པ་མེད་པས་གྲོལ་ཐར་ཅེས་
ཀྱང་བྱ་སྟེ། འདུག་ཅིང་ཆགས་པ་མེད་པའི་ཕྱིར་རོ། །གྲོལ་ཐར་པ་འདི་གསུམ་ནི། ཀུན་ཀྱང་སེམས་གཅིག་ལས་སྐྱེས་ཏེ། སེམས་ཅན་ཐམས་ཅད་ལ་སེམས་གཉིས་སུ་མེད་པའི་ཕྱིར་རོ། །
སེམས་ཅན་ཐམས་ཅད་ཀུན་ལ་ཐེག་པ་གཅིག་པུ་ཡོད་དོ། །བྱང་ཆུབ་སེམས་དཔའི་ཆོས་ཀྱི་རྒྱལ་པོ་ཆོས་གཅིག་ཤེས་པར་ནུས་ན། ཆོས་གཅིག་མི་ཤེས་པ་མེད་དོ། །ཆོས་གཅིག་མི་ཤེས་ན།
ཆོས་གཅིག་ཀྱང་ཤེས་པ་མེད་དོ། །ཇི་ལྟ་ཞེས་བྱས་ན། ཆོས་ཀྱི་རྣམས་མི་གཅིག་པ་མེད་པའི་ཕྱིར་རོ། །བྱང་ཆུབ་སེམས་དཔའ་འདི་གཅིག་པུ་ཐོས་ན། དེ་ནི། ཉུང་དུ་ཐོས་པ་ཡིན་ནོ། །ཆོས་མི་ཤེས་
པ་མེད་པ་དེའི་མིང་ནི། མང་དུ་ཤེས་པའོ། །ཅིའི་ཕྱིར་ཞེས་བྱས་ན། ཆོས་སོ་ཅོག་གི་ངོ་བོ་ཉིད་གཙང་མ་གཅིག་ལ་འདུས་པའི་ཕྱིར་རོ། །གཅིག་པུ་འདི་མཐོང་བའི་ཕྱིར་རོ། །གཅིག་པུ་འདི་
མཐོང་ན་སངས་རྒྱས་ཐམས་ཅད་ཀྱི་ལུས་མཐོང་ངོ༌། །ཅིའི་ཕྱིར་ཞེས་བྱས་ན། སངས་རྒྱས་སོ་ཅོག་གི་ལུས་ནི། གཙང་མ་གཅིག་ལས་བྱུང་བའི་ཕྱིར་རོ། །གཙང་མ་གཅིག་གིས་ནི། སངས་རྒྱས་
གཅིག་གི་ལས་དང༌། སངས་རྒྱས་ཀྱིས་གཅིག་དང༌། བྱང་ཆུབ་ཀྱི་སྡོང་པོ་གཅིག་ཡིན་ནོ། །རིགས་ཀྱི་བུ་ཕྲོ། ཆོས་འདིའི་ནང་ནས་མྱ་ངན་འཁྲུག་པའི་རྣམས་བཅད་པ་ནི། དཔེར་སྡོང་པོ་བཅད་པ་དང་

66-1-22a

མཚུངས། རྩ་བ་འབའ་ཞིག་བཅད་ཀྱི་ཡལ་ག་དང་འདབ་མ་མི་གཅོད་དོ། །ཅིའི་ཕྱིར་ཞེས་བྱས་ན། དཔེར་མི་ལ་ལ་ཞིག་ལུས་ལ་དུག་མདས་ཕོག་སྟེ་།
ལུས་ན་ཚ་བ་ལ་མདའ་ཕྱུང་ན་ནི། ནད་ཀྱང་སོས་སོ། །མདའ་མ་ཕྱུང་ན་ནི། ནད་ཀྱང་མི་སོས་སོ། །དེ་ལ་བསྡད་དེ་མདའ་དེའི་སྒྲོ་ནི། ཅིའི་སྒྲོ། གཅིག་ཏུ་ན་དེའི་སྨྱུག་རི་གང་ལས་
བྱུང༌། མདའ་དེ་སུས་འཕངས་ཞེས་འདྲི་ན། དེའི་བར་དུ་མི་དེ་ན་ཚ་བས་ཚེ་སྲོག་ཟད་ཟིན་ཏོ། །དེའི་འོག་ཏུ་མདའ་ཕྱུང་བ་ནི། ཕན་པ་མེད་པར་མངོན་ནོ། །རིགས་ཀྱི་བུ་ཕོ། སེམས་
མོད་བཞིན་དུ་ཁྲུས་ཤིག །སེམས་གཙང་མར་འདུག་ན། དེའི་མིང་ནི། གཙང་གདང་ཞེས་བྱའོ། །འདུ་མཆེད་ཀྱི་རྣམས་གཙང་གདང་ན༑ཡོད་པ་ལ་ཆགས་པའི་རྣམས་དང་བྲལ་
ཏེ༑ ཆགས་པ་མེད་པའི་ནང་དུ་ཆུད་པར་ནུས་སོ། །ཅིའི་ཕྱིར་ཞེས་བྱས་ན། ཕྱི་མོ་སེམས་ཅན་ལ་བསླབས་ཏེ་སྨན་བཟང་པོ་འདི་བཤད་དེ་ནད་ཀྱི་རྣམས་གསོས་ལ་ཀུན་སོས་པར་འཚལ་
ལོ༑ ༑ཡང་གཅིག་ཏུ་ན་ཆོས་ཀྱི་ཡི་གེ་འདིའི་རྡོ་རྗེའི་ཤེས་རབ་ཀྱི་རལ་གྲིས་སེམས་ཅན་རྣམས་ཀྱི་མ་རིག་པའི་ཡིད་བྲེག་གོ །ཡང་གཅིག་ཏུ་ན་ཆོས་ཀྱི་ཡི་གེ་འདི་གཙང་གདང་བའི་
ཆོས་སྤྱད་དེ། སེམས་ཅན་རྣམས་ཀྱི་གདུག་པ་གསུམ་གྱི་དྲི་མ་བརྡབ་ཅིང་བསལ་ལོ། །ཡང་གཅིག་ཏུ་ན་ཆོས་ཀྱི་ཡི་གེ་འདི་ཤེས་རབ་ཀྱི་སྟོབས་པོ་ཆེ་སྤྱད་དེ། སེམས་ཅན་དཀྲིས་པ་

66-1-22b

བཅུས་བཅིངས་པ་གྲོལ་ཐར་པར་འཚལ་ལོ། །ཡང་གཅིག་ཏུ་ན་ཆོས་ཀྱི་ཡི་གེ་འདི་ངོ་བོ་ཉིད་གཙང་གདང་བར་གཅིག་ཏུ་སྤྱད་དེ། སེམས་ཅན་གྱི་རྣམས་ཀུན་གྱི་ལུས་གཅིག །སེམས་
གཅིག །སངས་རྒྱས་གཅིག །ངོ་བོ་ཉིད་གཅིག །གཙང་གདང་པ་གཅིག་ཐོབ་སྟེ། ཐེག་པ་ཚིགས་ཀྱི་ནང་དུ་ཆུད་ཡང་དག་པར་འཚལ་ལོ། །སེམས་སེམས་ཅན་དམྱལ་བ་ནས་ཐར་ཡང་
དག་པར་འཚལ་ལོ། །སེམས་ཅན་དམྱལ་བ་ནས་ཐར་ཡང་དག་པར་འཚལ་ལོ། །བདག་གི་སེམས་ཅན་གྱི་རྣམས་བསྒྲལ་བའི་ར་མདའ་ནུས་ཏེ། སེམས་ཅན་གྱི་རྣམས་སེམས་ཅན་
དམྱལ་བ་རྣམས་སུ་ལྟུང་ན་བདག་གིས་སངས་རྒྱས་ཀྱི་སྐུ་ལུས་ནུབ་ཅིང་མེད་པར་བགྱིས་ལགས་ན། བཅོམ་ལྡན་འདས་ཀྱིས་སངས་རྒྱས་ཀྱི་ཆོས་འདི་བདག་ལ་གཏད་ཅིང་གདམས་པར་
སྨོན་ཏོ༑ ༑བདག་ལའང་སེམས་ཅན་རྒྱ་ཆེར་སྒྲོལ་བ་བཤད་དེ་སེམས་ཅན་གྱི་རྣམས་ཐོས་པ་ཉུང་ལ་ཤེས་པ་མང༌། མཐོང་བ་ཉུང་ལ་རིག་པ་མང༌། ཡི་གེའི་རི་མོ་མང་དུ་མ་འཚལ་པར་
གཞུང་གི་མངོན་རྟགས་ཐོབ་སྟེ། ཆོས་ཉུང་དུས་ཡང་དག་པར་གྲོལ་ཐར་ལ། གཞན་དོགས་པ་འདྲི་བ་མ་མཆིས་པར་བགྱི་ན། སངས་རྒྱས་ཀྱིས་བྱམས་ཤིང་ཐུགས་རྗེས་གཟིགས་ཏེ་བདག་
ལ་དགྲོལ་བཤད་པར་སྨོན་ཏོ། །སངས་རྒྱས་ཀྱིས་ཕལ་མང་པོ་ལ་བཀའ་སྩལ་པ། བྱང་ཆུབ་སེམས་དཔའ་ཆོས་ཀྱི་རྒྱལ་པོ་འདིས་བསྐལ་པ་བརྒྱ་སྟོང་ཁྲི་འབུམ་གྱི་སངས་རྒྱས་རྣམས་ལ་ཡོན་

66-1-23a

གསོལ་མྱོང་ཟིན་པས་ན། ཐབས་སྤྱོད་པ་མཁས་ཏེ་སེམས་ཅན་ལ་ར་མདའ་བྱ་ཞིང་བསྒྲལ་ནུས་སོ། །བྱང་ཆུབ་སེམས་དཔའ་འདིས་རོ་བྲོ་བའི་རླུང་
སྤྱད་དེ་སེམས་ཅན་རྣམས་ཀྱི་སྲོག་མཐུད་ནུས་སོ། །ཁྱེད་ལ་སོགས་པ་ད་ལྟའི་དང༌། མ་འོངས་པའི་དུས་ཀྱི་སེམས་ཅན་རྣམས་ཀྱིས་བྱང་ཆུབ་སེམས་དཔའ་འདིའི་མིང་གཟུངས་སུ་
བཟུང་གི་སྟེང་དུ་དགེ་བའི་བཤེས་གཉེན་ཆེན་པོ་གྱིས། མྱ་ངན་ལས་འདས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་སྟོང་པར་གྲོལ་ཐར་པ་ཐོགས་པ་མེད་པ་ཐོབ་བོ། །དེ་ནས་བྱང་
ཆུབ་སེམས་དཔའ་ཆོས་ཀྱི་རྒྱལ་པོས་ས་ལ་གཏུགས་ཏེ་ཕྱག་བཙལ་ནས་ལངས་ཏེ་དེའི་གཞི་ནས་མྱ་ངན་ལས་འདས་པ་ཆེན་པོར་ཞུགས་ན་སྟོང་པས་གྲོལ་ཐར་པ་གོ་སྟེ།
ཆགས་པ་མེད་པའི་ས་ལས་རྐང་པ་བཏེག་པ་དང༌། རྐང་པ་བོར་བ་ཀུན་ཀྱང་གཙང་གདང་བ་བསྒྲོད་དེ། ཐལ་མོ་སྦྱར་ནས་སངས་རྒྱས་ལ་ཕྱག་བཙལ་ཏེ་སོང་ངོ༌། །དམ་པའི་ཆོས་ཀྱི་
རྒྱལ་པོའི་ཡི་གེ་བམ་པོ་གཅིག་སྟེ། རྫོགས་སོ།།    །།སྔོན་རྒྱ་ལས་འགྱུར་བའི་ཡིག་རྙིང་སྐད་གསར་གྱིས་མ་བཅོས་པར་སྣང༌།    རྒྱ་གར་སྐད་དུ། ཨཱཪྱ་དྷརྨ་ཎ་ཡ་ནཱ་མ་མ་ཧཱ་
ཡཱ་ན་སཱུ་ཏྲ། བོད་སྐད་དུ། འཕགས་པ་ཆོས་ཀྱི་ཚུལ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་

66-1-23b

ཐོས་པ་དུས་གཅིག་ན། བཅོམ་ལྡན་འདས་གཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་ན་སྨྱིག་མ་ལས་བྱས་པའི་འཁོར་གྱི་ཁྱམས་ན་བཞུགས་ཏེ། དེའི་ཚེ་སྨྱིག་མ་ལས་བྱས་པའི་འཁོར་གྱི་ཁྱམས་
སུ་འདུས་ཤིང་འཁོད་པའི་བྱང་ཆུབ་སེམས་དཔའ་རབ་ཏུ་མང་པོ་དག་འདི་སྙམ་དུ་སེམས་ཏེ། བདག་ཅག་གིས་ཇི་ལྟར་གནས་པར་བྱ། ཇི་ལྟར་བསྒྲུབ་པར་བྱ། ཇི་ལྟར་རྣལ་འབྱོར་དུ་བྱ། ཇི་ལྟར་
སེམས་ཅན་རྣམས་ཡོངས་སུ་སྨིན་པར་བྱ་སྙམ་པ་དང༌། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རབ་ཏུ་མང་པོ་དེ་དག་གི་བསམ་པ་མཁྱེན་ནས་སྨྱིག་མ་ལས་བྱས་པའི་འཁོར་གྱི་
ཁྱམས་ག་ལ་བ་དེར་གཤེགས་ཏེ་བྱོན་ནས་གདན་བཏིང་བ་ལ་བཞུགས་སོ། །བཞུགས་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་རབ་ཏུ་མང་པོ་དེ་དག་ལ་འདི་སྐད་ཅེས་བཀའ་སྩལ་
ཏོ༑ ༑རིགས་ཀྱི་བུ་དག །ལེགས་སོ་ལེགས་སོ། །ཁྱོད་ཀྱི་རྟོག་པ་ནི། བཟང་ངོ༌། །ཡིད་ཀྱི་དྲི་བ་ནི། མཛེས་སོ། །སྤོབས་པ་ནི། དགེའོ། །ཡིད་ལ་བྱ་བ་ནི། ཚུལ་བཞིན་ནོ། །རིགས་ཀྱི་བུ་
དག །དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཚུལ་གང་བྱང་ཆུབ་སེམས་དཔའི་སྤྱོད་པ་ཐམས་ཅད་སྟོན་པར་
བྱེད་པ་དང༌། སངས་རྒྱས་ཀྱི་ཆོས་ཐམས་ཅད་བརྗོད་པར་བྱེད་པ་དེ་ལྟ་བུའི་ཆོས་ཀྱི་ཚུལ་ངས་ཁྱོད་ལ་བཤད་དོ། །བཅོམ་ལྡན་འདས། ལེགས་སོ། །ཞེས་གསོལ་ནས་བྱང་ཆུབ་སེམས་དཔའ་

66-1-24a

དེ་དག་བཅོམ་ལྡན་འདས་ཀྱི་ལྟར་ཉན་པ་དང་། བཅོམ་ལྡན་འདས་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །དེ་ལྟ་བས་ན།
མྱ་ངན་ལས་འདས་པའི་བསམ་པ་ཅན་དུ་གྱིས་ཤིག །འཁོར་བར་སྦྱོར་བ་ཅན་དུ་གྱིས་ཤིག །འཁོར་བ་དང་མྱ་ངན་ལས་འདས་པ་ལའང་གནས་པར་མ་བྱེད་ཅིག །དེ་དག་གིས་གསོལ་
པ༑ བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་མྱ་ངན་ལས་འདས་པའི་བསམ་པ་ཅན་དང༌། འཁོར་བར་སྦྱོར་བ་ཅན་ལགས། ཇི་ལྟར་ན། འཁོར་བ་
དང་༑ མྱ་ངན་ལས་འདས་པ་ལའང་མི་གནས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། འཆི་བ་མེད་པའི་བདེ་བ་ལ་རེག་པར་བྱ་བའི་ཕྱིར་མྱ་ངན་ལས་འདས་
པའི་བསམ་པ་ཅན་ཡིན། དགེ་བའི་རྩ་བ་བསགས་པའི་ཕྱིར་འཁོར་བར་སྦྱོར་བ་ཅན་ཡིན། འཕགས་པ་དང་སོ་སོའི་སྐྱེ་བོ་དག་བསྟན་པའི་ཕྱིར་འཁོར་བ་དང་མྱ་ངན་ལས་འདས་
པ་ལའང་མི་གནས་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། རང་གི་སེམས་ཡོངས་སུ་སྦྱོངས་ཤིག །ཕ་རོལ་གྱི་སེམས་སྲུངས་ཤིག །སེམས་དཔའ་བ་ཅན་དུ་གྱིས་
ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་རང་གི་སེམས་ཡོངས་སུ་སྦྱོང་བར་བགྱིད་པ་ལགས། ཇི་ལྟར་ན། གཞན་གྱི་སེམས་སྲུང་བ་

66-1-24b

ལགས༑ ཇི་ལྟར་ན། སེམས་དཔའ་བ་ཅན་ལགས། བཀའ་སྩལ་པ། ཉོན་མོངས་པ་སེལ་བས་རང་གི་སེམས་ཡོངས་སུ་སྦྱོང་བར་བྱེད་པ་ཡིན། ཁོང་ཁྲོ་བ་མེད་པས་གཞན་གྱི་སེམས་སྲུང་
བ་ཡིན། བྱང་ཆུབ་ཀྱི་སེམས་མི་གཏོང་བས་སེམས་དཔའ་བ་ཡིན་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བྱ་བ་དང་ཡང་འགལ་བར་མ་བྱེད་ཅིག །བྱ་བ་མ་ཡིན་པ་
ལའང་སྣང་བར་གྱིས་ཤིག །བྱས་པ་ལ་ལན་རེ་བ་མེད་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་བགྱི་བ་དང་མི་འགལ་བར་བགྱིད་
པ་ལགས། ཇི་ལྟར་ན། མི་བགྱི་བ་ལའང་གདའ་བ་ལགས། ཇི་ལྟར་ན། བགྱི་བ་ལ་ལན་རེ་བ་མ་མཆིས་པ་ལགས། བཀའ་སྩལ་པ། བྱ་བ་དང་འགལ་བར་མི་བྱ་བ་བ་ནི། རྟེན་ཅིང་
འབྲེལ་བར་འབྱུང་བའི་ཆོས་ལ་འཇུག་པས་ལས་ཀྱི་རྣམ་པར་སྨིན་པ་ལ་ཡིད་ཆེས་པར་བྱའོ། །བྱ་བ་མ་ཡིན་པ་ལ་སྣང་བ་ནི། སྙིང་རྗེ་ཆེན་པོ་ལ་འཇུག་པའོ། །བྱས་པ་ལ་ལན་
རེ་བ་མེད་པ་ནི། ལན་དུ་ཕན་འདོགས་པ་རེ་བ་མེད་པ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། དུས་མ་ཡིན་པར་ནི། མ་ལྡང་ཞིག །དུས་ལ་བབ་ན་ནི། མ་ཉལ་ཅིག་
ཉལ་བ་རྣམས་ནི། སློངས་ཤིག །རྟག་ཏུ་ནི། ཉལ་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་དུས་མ་ལགས་པར་མི་ལྡང་བ་ལགས། ཇི་

66-1-25a

ལྟར་ན༑ དུས་ལ་བབ་ན་མི་ཉལ་བ་ལགས། ཇི་ལྟར་ན། ཉལ་བ་རྣམས་སློང་བ་ལགས། ཇི་ལྟར་ན། རྟག་ཏུ་ཉལ་བ་ལགས། བཀའ་སྩལ་པ།
དུས་མ་ཡིན་པར་མི་ལྡང་བ་ནི། སྣོད་དུ་མ་གྱུར་བ་རྣམས་ལ་ཆོས་མི་བསྟན་པའོ། །དུས་ལ་བབ་ན་མི་ཉལ་བ་ནི། སྣོད་དུ་གྱུར་པ་ལས་འདའ་བར་མི་བྱའོ། །ཉལ་བ་རྣམས་བསླང་བ་ནི།
དུས་དང་དུས་མ་ཡིན་པས་བསྐུལ་བའོ། །རྟག་ཏུ་ཉལ་བ་ནི། སྙོམས་པར་འཇུག་པ་ལས་མི་ལྡང་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཡིད་བརྟན་པ་མེད་པར་
གྱིས་ཤིག། ཡིད་བརྟན་པ་གཞིག་པར་གྱིས་ཤིག །ཡིད་མ་བརྟན་པ་རྣམས་ལ་ཡིད་བརྟན་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་
ཡིད་མི་རྟོན་པ་ལགས། ཇི་ལྟར་ན། ཡིད་བརྟན་པ་འཇིག་པར་བགྱིད་པ་ལགས། ཇི་ལྟར་ན། ཡིད་མ་བརྟན་པ་རྣམས་ལ་ཡིད་རྟོན་པ་ལགས། བཀའ་སྩལ་པ། ཡིད་མི་བརྟན་
ཞེས་བྱ་བ་ནི། གཟུགས་མེད་པའི་སྙོམས་པར་འཇུག་པ་རྣམས་ལ་ཡིད་མི་བཞག་པའོ། །ཡིད་བརྟན་པ་ཞིག་པར་བྱ་བ་ནི། སྙོམས་པར་འཇུག་པ་བཟློག་པའོ། །ཡིད་མ་བརྟན་པ་
རྣམས་ལ་ཡིད་བརྟན་པར་བྱ་བ་ནི། ལོག་པར་ཞུགས་པ་རྣམས་ལ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ནོར་དང་ལྡན་པར་གྱིས་ཤིག །བྱས་པ་ཤེས་པ་མེད་པར་

66-1-25b

སྦྱོར་ཅིག །ཅི་ལའང་ལན་རེ་བར་མ་བྱེད་ཅིག །རྙེད་པ་ཆེན་པོས་ཉེ་བར་འཚོ་བར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ནོར་དང་ལྡན་
པ་ལགས། ཇི་ལྟར་ན། བྱས་པ་འཚལ་བ་མ་མཆིས་པར་སྦྱོར་བ་ལགས། ཇི་ལྟར་ན། ཅི་ལའང་ལན་མི་རེ་བ་ལགས། ཇི་ལྟར་ན། རྙེད་པ་ཆེན་པོས་ཉེ་བར་འཚོ་བ་ལགས། བཀའ་
སྩལ་པ༑ ནོར་དང་ལྡན་པ་ཞེས་བྱ་བ་ནི། ནོར་བདུན་དང་ལྡན་པའོ། །བྱས་པ་ཤེས་པ་མེད་པར་སྦྱར་བ་ནི། སེར་སྣ་ཅན་རྣམས་སྦྱིན་པ་ལ་སྦྱར་བ་དང༌། ཤེས་རབ་འཆལ་པ་རྣམས་ཤེས་
རབ་ལ་སྦྱར་བའོ། །ཅི་ལའང་ལན་རེ་བ་མེད་པ་ནི། རང་གི་དགོས་པ་ལའང་ནན་ཏན་དུ་བྱ་བའོ། །རྙེད་པ་ཆེན་པོས་ཉེ་བར་འཚོ་བ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་
སུ་བསྔོ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཆགས་པའང་ཤེས་པར་གྱིས་ཤིག །ཆགས་པ་རྣམས་ལའང་སྤྱོད་ཅིག །ཆགས་པ་ལ་ཞེན་པ་རྣམས་ལའང་ལྟོས་
ཤིག །ཆགས་པ་མེད་པ་ལའང་སྲུངས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ལ་ཆགས་པ་འཚལ་བ་ལགས། ཇི་ལྟར་ན། ཆགས་
པ་རྣམས་ལ་སྤྱོད་པ་ལགས། ཇི་ལྟར་ན། ཆགས་པར་ཞེན་པ་ལ་ལྟ་བ་ལགས། ཇི་ལྟར་ན། ཆགས་པ་མ་མཆིས་པ་སྲུང་བ་ལགས། བཀའ་སྩལ་པ། ཆགས་པ་ཤེས་པར་བྱ་བ་

66-1-26a

ནི། གཟུགས་མེད་པའི་སྙོམས་པར་འཇུག་པ་རྣམས་སོ། །ཆགས་རྣམས་ལ་སྤྱད་པ་ནི། སྐྱེ་མཆེད་དྲུག་བཅད་པའོ། །ཆགས་པར་ཞེན་པ་ལ་ལྟ་བ་ནི།
སོ་སོའི་སྐྱེ་བོ་ཡོངས་སུ་སྨིན་པར་བྱའོ། །ཆགས་པ་མེད་པ་སྲུང་བ་ནི། སྐྱོན་མེད་པར་མི་འཇུག་པ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། འཇིགས་པར་གྱིས་ཤིག།
མངོན་པར་དགའ་བ་མེད་པར་གྱིས་ཤིག། སྙིང་བརྩེ་བ་མེད་པར་གྱིས་ཤིག །སྙིང་རྗེ་བ་མེད་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་
རྣམས་འཇིགས་པར་བགྱིད་པ་ལགས། ཇི་ལྟར་ན། མངོན་པར་དགའ་བ་མ་མཆིས་པ་ལགས། ཇི་ལྟར་ན། སྙིང་བརྩེ་བ་མ་མཆིས་པ་ལགས། ཇི་ལྟར་ན། སྙིང་རྗེ་བ་མ་མཆིས་
པ་ལགས། བཀའ་སྩལ་པ། འཇིགས་ཞེས་བྱ་བ་ནི། ཉན་ཐོས་དང་རང་སངས་རྒྱས་ཀྱི་སས་འཇིགས་པའོ། །མངོན་པར་དགའ་བ་མེད་ཅེས་བྱ་བ་ནི། གཟུགས་མེད་པའི་སྙོམས་
པར་འཇུག་པ་རྣམས་ལ་དགའ་བ་མེད་པའོ། །སྙིང་བརྩེ་བ་མེད་པ་ནི། ཕྱི་རོལ་གྱི་དངོས་པོ་རྣམས་ཡོངས་སུ་བཏང་བ་ལའོ། །སྙིང་རྗེ་བ་མེད་པ་ནི། ནང་གི་དངོས་པོ་མགོ་ལ་སོགས་པ་
ཡོངས་སུ་བཏང་བ་ལ་སྟེ། དེ་ནི། ཚུལ་ལོ། །རིགས་ཀྱི་བུ་དག། དེ་ལྟ་བས་ན། བདེན་པའང་ཁོང་དུ་ཆུད་པར་གྱིས་ཤིག །བརྫུན་དུ་སྨྲ་བའང་མ་སྤོངས་ཤིག །གསོལ་པ། བཅོམ་ལྡན་

66-1-26b

འདས༑ ཇི་ལྟར་ན། བྱང་ཆུབ་སེམས་དཔའ་རྣམས་བདེན་པ་ཁོང་དུ་ཆུད་པར་བགྱི་བ་ལགས། ཇི་ལྟར་ན། བརྫུན་དུ་སྨྲ་བ་ནི། མི་སྤོང་བ་ལགས། བཀའ་སྩལ་པ། བདེན་པ་
ཁོང་དུ་ཆུད་པར་བྱ་བ་ནི། ཉན་ཐོས་དང་རང་སངས་རྒྱས་འདུལ་བའི་ཕྱིར་རོ། །བརྫུན་དུ་སྨྲ་བ་མི་སྤོང་བ་ནི། འདུས་བྱས་ལ་ཉེ་བར་སྤྱོད་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་
དག །དེ་ལྟ་བས་ན། ཕ་རོལ་ཏུ་ཕྱིན་པར་བགྱིས་ཏེ། ཚུ་རོལ་གྱི་ངོགས་ལ་བལྟ་བར་གྱིས་ཤིག །ཕ་རོལ་ཏུ་ཕྱིན་པར་མ་བྱེད་པར་ཕ་རོལ་གྱི་ངོགས་ལ་བལྟ་བར་གྱིས་ཤིག །གསོལ་པ་།
བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཕ་རོལ་ཏུ་ཕྱིན་ཅིང་ཚུ་རོལ་གྱི་ངོགས་ལ་བལྟ་བ་ལགས། ཇི་ལྟར་ན། ཕ་རོལ་ཏུ་ཕྱིན་པར་མི་བགྱིད་ཅིང་ཕ་རོལ་གྱི་ངོགས་ལ་
བལྟ་བ་ལགས། བཀའ་སྩལ་པ། ཕ་རོལ་ཏུ་ཕྱིན་པ་ནི། སེམས་ཅན་ཐམས་ཅད་ཀྱི་སེམས་དང༌། སྤྱོད་པ་དང༌། བསམ་པ་ལའོ། །ཚུ་རོལ་གྱི་ངོགས་ལ་ལྟ་བ་ནི། སེམས་ཅན་ཐམས་
ཅད་ཡོངས་སུ་སྨིན་པར་བྱ་བའི་ཕྱིར་རོ། །ཕ་རོལ་ཏུ་ཕྱིན་པར་མི་བྱ་བ་ནི། ཕ་རོལ་རྒལ་བའི་ཕྱིར་རོ། །ཕ་རོལ་གྱི་ངོགས་ལ་ལྟ་བ་ནི། རྟག་ཏུ་མྱ་ངན་ལས་འདའ་བ་ལ་གཞོལ་བར་བྱ་སྟེ།
དེ་ནི༑ ཚུལ་ལོ། །རིགས་ཀྱི་བུ་དག །དེ་ལྟ་བས་ན། རྟག་ཏུ་ནི་མཐུན་པར་ཡང་གྱིས་ལ་རྩོད་པ་མེད་པ་མཆོག་ཏུའང་གྱིས་ཤིག །བྱམས་པ་ལའང་གནས་ལ་སྐྱོན་ཡང་མཐོང་བར་གྱིས་ཤིག་

66-1-27a

གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་རྟག་ཏུ་མི་མཐུན་པར་བགྱིད་པ་དང༌། རྩོད་པ་མ་མཆིས་པ་མཆོག་ཏུ་
བགྱིད་པ་ལགས། ཇི་ལྟར་ན། བྱམས་པ་ལ་གནས་ཤིང་སྐྱོན་ཡང་མཐོང་བ་ལགས། བཀའ་སྩལ་པ། རྟག་ཏུ་མི་མཐུན་པར་བྱེད་པ་ནི། དམ་པའི་ཆོས་ཡོངས་སུ་གཟུང་བའི་ཕྱིར་
རོ༑ ༑རྩོད་པ་མེད་པ་མཆོག་ཏུ་བྱེད་པ་ནི། བསམ་པ་དག་པའི་ཕྱིར་རོ། །བྱམས་པ་ལ་གནས་པ་ནི། སེམས་ཅན་ཡོངས་སུ་བསྐྱབ་པའི་ཕྱིར་རོ། །ཉེས་པ་མཐོང་བ་ནི། འདུས་བྱས་
ཀྱི་དངོས་པོ་ཐམས་ཅད་དེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཟད་པའང་ཟད་པར་མ་བྱེད་ཅིག །མི་ཟད་པར་ཡང་ལྟུང་བར་མ་བྱེད་ཅིག། ཟད་པའི་ཆོས་ཉིད་ཀྱང་ཁོང་
དུ་ཆུད་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཟད་པ་ཟད་པར་མི་བགྱིད་པ་ལགས། ཇི་ལྟར་ན། མི་ཟད་པར་མི་ལྟུང་བ་ལགས་
ཇི་ལྟར་ན། ཟད་པའི་ཆོས་ཉིད་ཀྱང་ཁོང་དུ་ཆུད་པ་ལགས། བཀའ་སྩལ་པ། ཟད་པ་ཞེས་བྱ་བ་ནི། འདུས་བྱས་སོ། །མི་ཟད་པ་ཞེས་བྱ་བ་ནི། འདུས་མ་བྱས་སོ། །དེ་ལ་བྱང་
ཆུབ་སེམས་དཔས་དགེ་བའི་རྩ་བ་བསགས་པའི་ཕྱིར་འདུས་བྱས་ཀྱང་ཟད་པར་མི་བྱའོ། །ཐབས་ལ་མཁས་པས་འདུས་མ་བྱས་སུའང་ལྟུང་བར་མི་བྱའོ། །ཟད་པའི་ཆོས་ཉིད་ཁོང་དུ་ཆུད་པར་

66-1-27b

བྱ་བ་ནི༑ མི་རྟག་པའི་མཐར་འགྱུར་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། མུན་པའི་ནང་ནའང་གནས་པར་གྱིས་ཤིག །སྣང་བའང་ཟིན་པར་གྱིས་ཤིག །མི་བྱ་བ་ནི། གྱིས་
ཤིག །བྱ་བ་ནི། ཡལ་བར་ཞོག་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་མུན་པའི་ནང་ན་གནས་པ་ལགས། ཇི་ལྟར་ན། སྣང་བ་ཟིན་པ་ལགས།
ཇི་ལྟར་ན། མི་བགྱི་བ་བགྱིད་པ་ལགས། ཇི་ལྟར་ན། བགྱི་བ་ཡལ་བར་གཞོག་པ་ལགས། བཀའ་སྩལ་པ། མུན་པ་ཞེས་བྱ་བ་ནི། མི་ཤེས་པ་སྟེ། དེ་ལ་བྱང་ཆུབ་སེམས་དཔའ་རྣམས་
ཀྱིས་སེམས་ཅན་མི་ཤེས་པ་རྣམས་ཀྱི་དོན་དུ་བདེན་པ་ཐོབ་པར་བྱའོ། །སྣང་བ་ཞེས་བྱ་བ་ནི། ཤེས་རབ་སྟེ། ཤེས་རབ་དེས་ཀྱང་མུན་པ་བསལ་བར་བྱའོ། །མི་བྱ་བ་ཞེས་བྱ་བ་ནི། མྱ་ངན་
ལས་འདས་པའོ། །བྱ་བ་ཞེས་བྱ་བ་ནི། མངོན་པར་འདུ་བྱ་བ་མེད་པའོ། །དེ་བྱང་ཆུབ་སེམས་དཔའ་རྣམས་ཀྱིས་ཡལ་བར་གཞག་པར་བྱ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་
བས་ན༑ ཟབ་མོའི་ཆོས་ཀྱི་སྣང་བ་ལའང་གནས་པར་གྱིས་ཤིག །སྣང་བའི་ཆོས་རྣམས་ལའང་བརྙས་པར་མ་བྱེད་ཅིག །སྣང་བ་དང་མི་སྣང་བ་ལའང་མ་གནས་ཤིག །གསོལ་པ། བཅོམ་
ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཟབ་མོའི་ཆོས་ཀྱི་སྣང་བ་ལ་གནས་པ་ལགས། ཇི་ལྟར་ན། སྣང་བར་གྱུར་པའི་ཆོས་རྣམས་ལ་བརྙས་པ་མ་མཆིས་པ་ལགས། ཇི་

66-1-28a

ལྟར་ན། སྣང་བ་དང་མི་སྣང་བ་ལ་མི་གནས་ལ་ལགས། བཀའ་སྩལ་པ། ཟབ་ཅེས་བྱ་བ་ནི། རྟེན་ཅིང་འབྲེལ་པར་འབྱུང་བ་སྟེ། དེ་ལ་བྱང་ཆུབ་
སེམས་དཔའ་རྣམས་ཀྱིས་ལྟ་བ་ཐམས་ཅད་དང་བྲལ་བས་ཆོས་ཐམས་ཅད་རྟེན་ཅིང་འབྲེལ་པར་འབྱུང་བ་ཡིན་པར་རིག་པར་བྱའོ། །ཆོས་གང་དག་རྟེན་ཅིང་འབྲེལ་པར་འབྱུང་
བས་སྣང་བར་གྱུར་པ་དེ་དག་ལའང་སེམས་ཅན་ཡོངས་སུ་སྨིན་པར་བྱ་བའི་ཕྱིར་བརྙས་པར་མི་བྱའོ། །སྣང་བ་དང་མི་སྣང་བ་ལ་གནས་པར་མི་བྱ་བ་ནི། གཉིས་དང་བྲལ་བའི་
ཕྱིར་ཏེ༑ དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གང་ཡང་དག་པར་བསྡུ་བར་བྱ་བ་དེ་ལ་འདོད་པ་མེད་པར་གྱིས་ཤིག །ཡང་དག་པར་བསྡུ་བའི་ཕྱིར་ཡང་བརྩོན་
འགྲུས་མ་གློད་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་གང་ཡང་དག་པར་བསྡུ་བར་བགྱི་བ་དེ་ལ་འདོད་པ་མ་མཆིས་པ་ལགས།
ཇི་ལྟར་ན། ཡང་དག་པར་བསྡུ་བར་བགྱི་བའི་སླད་དུ་བརྩོན་འགྲུས་ལྷོད་པར་མི་བགྱིད་པ་ལགས། བཀའ་སྩལ་པ། ཡང་དག་པར་བསྡུ་བ་ཞེས་བྱ་བ་ནི། དགེ་བའི་རྩ་བ་རྣམས་
སོ༑ ༑དེ་ལ་འདོད་པ་མེད་པ་ནི། མི་ལྟ་བར་སེམས་ཅན་རྣམས་ལ་བཏང་བའོ། །ཡང་དག་པར་བསྡུ་བ་ལ་བརྩོན་འགྲུས་མ་སློང་བར་དགེ་བའི་རྩ་བ་ལ་ངོམས་མི་ཤེས་པར་བརྩོན་

66-1-28b

པར་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གཏིང་དཔག་དཀའ་བར་ཡང་གྱིས་ཤིག །སྤྱོད་པ་གསལ་བ་ལའང་སྣང་བར་གྱིས་ཤིག །གསོལ་པ། བཅོམ་ལྡན་འདས། ཇི་
ལྟར་ན༑ བྱང་ཆུབ་སེམས་དཔའ་རྣམས་གཏིང་དཔག་དཀའ་བ་ལགས། ཇི་ལྟར་ན། སྤྱོད་པ་གསལ་བ་ལའང་གདའ་བ་ལགས། བཀའ་སྩལ་པ། གཏིང་དཔག་དཀའ་བ་ཞེས་བྱ་བ་ནི།
ཟབ་པ་ལ་སྙོམས་པར་འཇུག་པ་སྟེ། གང་ལ་ཉན་ཐོས་དང་རང་སངས་རྒྱས་རྣམས་ཀྱིས་ཀྱང་གཏིང་མི་རྙེད་པའོ། །སྤྱོད་པ་གསལ་བ་ལའང་སྣང་བར་ཞེས་བྱ་བ་ནི། བྱིས་པ་སོ་སོའི་སྐྱེ་བོའི་
ཆོས་རྣམས་དང་འདྲེ་བར་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ལམ་ལས་གཟུར་བར་གྱིས་ཤིག །ལམ་གོལ་བ་ནའང་སྣང་བར་གྱིས་ཤིག །ཡང་དག་པའི་
ལམ་ཡང་མ་དོར་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ལ་མ་ལས་འཛུར་བ་ལགས། ཇི་ལྟར་ན། ལམ་གོལ་བ་ནའང་གདའ་བ་ལགས་
ཇི་ལྟར་ན། ཡང་དག་པའི་ལམ་མི་འདོར་བ་ལགས། བཀའ་སྩལ་པ། ལམ་ལས་འཛུར་བ་ཞེས་བྱ་བ་ནི། ཉན་ཐོས་དང་རང་སངས་རྒྱས་ཀྱི་ལམ་ལས་འབྱོལ་བའོ། །ལམ་གོལ་
བ་ན་སྣང་བ་ནི། སེམས་ཅན་ཡོངས་སུ་སྨིན་པར་བྱ་བའི་ཕྱིར་རོ། །ཡང་དག་པའི་ལམ་མི་འདོར་བ་ནི། འདི་ལྟ་སྟེ། ཕ་རོལ་ཏུ་ཕྱིན་པ་དྲུག་གི་ལམ་སྟེ། དེ་ནི། ཚུལ་ལོ། །རིགས་ཀྱི་བུ་

66-1-29a

དག། དེ་ལྟ་བས་ན། ཕྱིར་མི་ལྡོག་པའི་གོ་ཆའང་བགོ་བར་གྱིས་ཤིག །ཐམས་ཅད་ལས་ཀྱང་ཕྱིར་ལྡོག་པར་གྱིས་ཤིག །ཕྱིར་ལོག་ནས་ཀྱང་སྒྲོལ་ཅིག །
གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཕྱིར་མི་ལྡོག་པའི་གོ་ཆ་བགོས་པ་ལགས། ཇི་ལྟར་ན། ཐམས་ཅད་ལས་ཕྱིར་ལྡོག་པ་ལགས། ཇི་ལྟར་
ན༑ ཕྱིར་ལོག་ནས་སྒྲོལ་བ་ལགས། བཀའ་སྩལ་པ། ཕྱིར་མི་ལྡོག་པའི་གོ་ཆ་བགོས་ཞེས་བྱ་བ་ནི། ཆོས་དང་མཐུན་པའི་དམ་བཅས་པ་ལ་གནས་པའོ། །ཐམས་ཅད་ལས་ཕྱིར་
ལྡོག་པ་ནི། ཆོས་དང་མི་ལྡན་པའི་དམ་བཅས་པ་ལས་ལྡོག་པའོ། །ཕྱིར་ལོག་པ་ནས་སྒྲོལ་པ་ནི། མི་དགེ་བའི་ཆོས་ཐམས་ཅད་ཀྱི་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། འདུམ་
པར་གྱིས་ཤིག །རྟག་ཏུ་དབྱེ་བར་གྱིས་ཤིག །བརྟན་པར་གྱིས་ཤིག །བློ་རྒོད་ཅིང་མི་རྒོད་པར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་འདུམ་
པ་ལགས། ཇི་ལྟར་ན། རྟག་ཏུ་དབྱེ་བ་ལགས། ཇི་ལྟར་ན། བརྟན་པ་ལགས། ཇི་ལྟར་ན། བློ་རྒོད་ཅིང་མི་རྒོད་པ་ལགས། བཀའ་སྩལ་པ། འདུམ་ཞེས་བྱ་བ་ནི། བདུད་ཟིལ་གྱིས་
མནན་པའི་ཕྱིར་རོ། །རྟག་ཏུ་དབྱེ་བ་ནི། གཅིག་ནས་གཅིག་ཏུ་བརྒྱུད་ཅིང་མི་གནས་པའི་སེམས་གཞན་དང་གཞན་ཤེས་པའོ། །བརྟན་པ་ནི། སྒྲུབ་པ་ལའོ། །བློ་རྒོད་ཅིང་མི་རྒོད་པ་ནི། དགེ་

66-1-29b

བའི་ཆོས་གཞན་དང་གཞན་ལ་དམིགས་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། རྗེས་སུ་ཆགས་པར་ཡང་གྱིས་ཤིག །རྟག་ཏུ་ཞེ་འགྲས་པར་ཡང་གྱིས་ཤིག །
ཡུན་རིང་པོར་ལྟ་བར་ཡང་གྱིས་ཤིག །བྱས་པ་མི་གཟོ་བར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་རྗེས་སུ་ཆགས་པ་ལགས། ཇི་
ལྟར་ན༑ རྟག་ཏུ་ཞེ་འགྲས་པ་ལགས། ཇི་ལྟར་ན། ཡུན་རིང་པོར་ལྟ་བ་ལགས། ཇི་ལྟར་ན། བྱས་པ་མི་གཟོ་བ་ལགས། བཀའ་སྩལ་པ། རྗེས་སུ་ཆགས་པ་ཞེས་བྱ་བ་ནི། ཐེག་པ་ཆེན་
པོ་ལའོ། །ཞེ་འགྲས་པ་ཞེས་བྱ་བ་ནི། ཐེག་པ་དམན་པ་ལའོ། །ཡུན་རིང་པོར་ལྟ་བ་ནི། འཁོར་བ་ཡོངས་སུ་བཟུང་བའི་ཕྱིར་རོ། །བྱས་པ་མི་གཟོ་བ་ནི། སྡིག་པ་བྱས་པ་རྣམས་ལ་ཕྱིར་ལན་
མི་གློན་པ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གཏོང་བའང་ཤིན་ཏུ་ཐོང་ཞིག །སེར་སྣ་ཅན་དུའང་གྱིས་ཤིག །འཛིན་པའི་སེམས་ཀྱང་མེད་པར་གྱིས་ཤིག །གསོལ་པ།
བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་གཏོང་བ་ཤིན་ཏུ་གཏོང་བ་ལགས། ཇི་ལྟར་ན། སེར་སྣ་ཅན་ལགས། ཇི་ལྟར་ན། འཛིན་པའི་སེམས་མ་མཆིས་པ་ལགས།
བཀའ་སྩལ་པ། གཏོང་པ་ཤིན་ཏུ་བཏང་པ་ནི། སེམས་ཅན་ཐམས་ཅད་ཡོངས་སུ་མི་གཏང་བའི་ཕྱིར་སྦྱིན་པ་བཏང་བའོ། །སེར་སྣ་ཅན་དུ་བྱ་བ་ནི། སྣོད་དུ་མ་གྱུར་པ་རྣམས་ལའོ། །འཛིན་པ་

66-1-30a

མེད་པའི་སེམས་སུ་བྱ་བ་ནི། ཆོས་ལ་སློབ་དཔོན་གྱི་དཔེ་མ་ཁྱུད་མེད་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གང་དག་སྤངས་པ་
དེ་དག་ནི། ཡོངས་སུ་ཟུངས་ཤིག །གང་དག་ཡོངས་སུ་བཟུང་བ་དེ་དག་ནི། ཡལ་བར་ཞོག་ཅིག །ནད་པ་ལྟར་ཡང་གྱིས་ཤིག །ན་བ་རྣམས་ཀྱང་གསོས་ཤིག །གསོལ་པ། བཅོམ་ལྡན་
འདས༑ ཇི་ལྟར་ན། བྱང་ཆུབ་སེམས་དཔའ་རྣམས་གང་དག་སྤངས་པ་དེ་དག་ཡོངས་སུ་འཛིན་པ་ལགས། ཇི་ལྟར་ན། གང་དག་ཡོངས་སུ་བཟུང་བ་དེ་དག་ཡལ་བར་འཇོག་པ་
ལགས༑ ཇི་ལྟར་ན། ནད་པ་ལྟ་བུར་གྱུར་པ་ལགས། ཇི་ལྟར་ན། ན་བ་རྣམས་ཀྱང་གསོ་བ་ལགས། བཀའ་སྩལ་པ། གང་དག་སྤངས་པ་དེ་དག་ཡོངས་སུ་གཟུང་བ་ནི། ལོག་པ་
ཉིད་དུ་ངེས་པའི་སེམས་ཅན་སངས་རྒྱས་ཐམས་ཅད་ཀྱིས་སྤངས་པ་དེ་དག་བྱང་ཆུབ་སེམས་དཔས་ཡོངས་སུ་གཟུང་བར་བྱའོ། །གང་དག་ཡོངས་སུ་བཟུང་བ་དེ་དག་ཡལ་བར་གཞག་པ་
ནི༑ སློབ་པ་དང༌། མི་སློབ་པ་ཐམས་ཅད་དོ། །ནད་པ་ལྟར་ཡང་བྱ་ཞིང་ན་བ་རྣམས་ཀྱང་གསོ་བར་བྱ་བ་ནི། བསམ་བཞིན་དུ་རྒ་བ་དང་ན་བ་བསྟན་ནས་སོ་སོའི་སྐྱེ་བོ་རྣམས་ལ་ཆོས་བསྟན་
པ་སྟེ༑ དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བདུད་ཀྱི་ལས་རྣམས་ནི། འབར་བར་གྱིས་ཤིག །སངས་རྒྱས་ཀྱི་ཆོས་རྣམས་ནི། ཞི་བར་གྱིས་ཤིག །གསོལ་པ། བཅོམ་ལྡན་

66-1-30b

འདས༑ ཇི་ལྟར་ན། བྱང་ཆུབ་སེམས་དཔའ་རྣམས་བདུད་ཀྱི་ལས་རྣམས་ནི། འབར་བར་བགྱིད་པ་ལགས། ཇི་ལྟར་ན། སངས་རྒྱས་ཀྱི་ཆོས་རྣམས་ནི། ཞི་བར་བགྱིད་པ་ལགས། བཀའ་
སྩལ་པ། བདུད་ཀྱི་ལས་འབར་བར་བྱེད་པ་ནི། དགེ་བའི་ཆོས་ལ་བརྩོན་པ་རྣམས་ལའོ། །སངས་རྒྱས་ཀྱི་ཆོས་རྣམས་ཞི་བར་བྱེད་པ་ནི། ཆོས་ཐམས་ཅད་ཉོན་མོངས་པ་དང༌། ཉེ་བའི་ཉོན་མོངས་
བ་མེད་པར་སྦྱོར་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བདུད་རྣམས་དང་ནི། འཐབ་པར་གྱིས་ཤིག །སྟོན་པ་ནི། མ་ཚོལ་ཅིག །གསོལ་པ། བཅོམ་ལྡན་འདས། ཇི་
ལྟར་ན༑ བྱང་ཆུབ་སེམས་དཔའ་རྣམས་བདུད་དང་འཐབ་པ་ལགས། ཇི་ལྟར་ན། སྟོན་པ་མི་ཚོལ་བ་ལགས། བཀའ་སྩལ་པ། བདུད་དང་འཐབ་པར་བྱ་བ་ནི། བྱང་ཆུབ་སེམས་དཔའ་དག་
གང་གི་ཚེས་སེམས་ཅན་རྣམས་ཡོངས་སུ་སྨིན་པར་བྱེད་པ་དེའི་ཚེ་བར་ཆད་བྱ་བའི་ཕྱིར་བདུད་བརྩོན་པར་བྱེད་པ་ནའོ། །སྟོན་པ་མི་ཚོལ་བ་ནི། དགེ་བའི་ཆོས་ཐམས་ཅད་དང་ལྡན་པ་སྟེ། དེ་ནི།
ཚུལ་ལོ༑ ༑རིགས་ཀྱི་བུ་དག །དེ་ལྟར་བས་ན། གང་དག་ཉན་ཐོས་ཀྱིས་སྨད་པར་བྱ་བ་དེ་ཁྱེད་ཀྱིས་མ་སྨད་ཅིག །གང་ལ་ཉན་ཐོས་མངོན་པར་དགའ་བ་དེ་ལ་ཁྱེད་དགའ་བར་མ་བྱེད་ཅིག །
གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་གང་དག་ཉན་ཐོས་ཀྱིས་སྨད་པར་བགྱི་བ་དེ་དག་ལ་མི་སྨོད་པ་ལགས། ཇི་ལྟར་ན། གང་ལ་ཉན་ཐོས་དགའ་བ་

66-1-31a

དེ་ལ་མི་དགའ་བ་ལགས། །བཀའ་སྩལ་པ། ཉན་ཐོས་ནི། སྐྱེ་བའི་གནས་རྣམས་ལ་སྨོད་དེ། དེ་དག་ཁྱེད་ཀྱིས་སྨད་པར་མི་བྱའོ། །ཉན་ཐོས་ནི། རང་
ཡོངས་སུ་མྱ་ངན་ལས་འདས་པ་ལ་མངོན་པར་དགའ་ན། དེ་ལ་ཁྱེད་ཀྱིས་མངོན་པར་དགའ་བར་མི་བྱ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། འཇིག་རྟེན་ན་གནས་པར་
གྱིས་ཤིག །འཇིག་རྟེན་གྱི་ཆོས་རྣམས་མྱོང་བར་གྱིས་ཤིག །འཇིག་རྟེན་གྱིས་ཀྱང་མ་གོས་པར་གྱིས་ཤིག །འཇིག་རྟེན་ན་ཐོགས་པ་རྣམས་ཀྱང་སྒྲོལ་ཅིག །གསོལ་པ། བཅོམ་ལྡན་འདས།
ཇི་ལྟར་ན། བྱང་ཆུབ་སེམས་དཔའ་རྣམས་འཇིག་རྟེན་ན་གནས་པ་ལགས། ཇི་ལྟར་ན། འཇིག་རྟེན་གྱི་ཆོས་རྣམས་མྱོང་བ་ལགས། ཇི་ལྟར་ན། འཇིག་རྟེན་གྱིས་མི་གོས་པ་ལགས། ཇི་
ལྟར་ན༑ འཇིག་རྟེན་དུ་ཐོགས་པ་སྒྲོལ་བ་ལགས། བཀའ་སྩལ་པ། འཇིག་རྟེན་ན་གནས་པར་བྱ་བ་ནི། འདོད་པ་དང༌། གཟུགས་དང༌། གཟུགས་མེད་པ་རྣམས་སུའོ། །འཇིག་རྟེན་གྱི་
ཆོས་རྣམས་མྱོང་བར་བྱ་བ་ནི། འཇིག་རྟེན་གྱི་ཆོས་བརྒྱད་པོ་དག་གོ །འཇིག་རྟེན་གྱིས་མི་གོས་པར་བྱ་བ་ནི། བདེ་བ་དང་སྡུག་བསྔལ་གྱིས་མི་བསྐྱོད་པའི་ཕྱིར་རོ། །འཇིག་རྟེན་དུ་ཐོགས་པ་
སྒྲོལ་བ་ནི། ཁམས་གསུམ་གྱི་བཙོན་ར་ནས་འདོན་པ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཡང་བར་གྱིས་ཤིག །ལྕི་བར་གྱིས་ཤིག །སྡུག་བསྔལ་བར་གྱིས་ཤིག །བདེ་

66-1-31b

བར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཡང་བ་ལགས། ཇི་ལྟར་ན། ལྕི་བ་ལགས། ཇི་ལྟར་ན། སྡུག་བསྔལ་བ་ལགས། ཇི་ལྟར་ན།
བདེ་བ་ལགས། བཀའ་སྩལ་པ། ཡང་བ་ནི། སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་སྙིང་ལས་སུ་བྱེད་པའོ། །ལྕི་བ་ནི། ཡིད་མ་ལ་བརྟན་པའོ། །སྡུག་བསྔལ་བར་བྱ་བ་ནི།
མི་མཐུན་པའི་གཉེན་པོ་རྣམས་ལའོ། །བདེ་བར་བྱ་བ་ནི། བསོད་ནམས་བྱས་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག། དེ་ལྟ་བས་ན། མི་སྣང་བར་ཡང་གྱིས་ཤིག །ཐམས་ཅད་
དུ་སྣང་བར་ཡང་གྱིས་ཤིག །བྱོལ་བར་བྱ་བ་རྣམས་ལ་ནི། བྱོལ་ཅིག །བསྡད་པར་བྱ་བ་རྣམས་ལ་ནི། སྡོད་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་
རྣམས་མི་གདའ་བའང་ལགས། ཇི་ལྟར་ན། ཐམས་ཅད་དུ་གདའ་བའང་ལགས། ཇི་ལྟར་ན། བྱོལ་བར་བགྱི་བ་རྣམས་ལ་བྱོལ་བ་ལགས། ཇི་ལྟར་ན། བསྡད་པར་བགྱི་བ་རྣམས་ལ་
སྡོད་པར་བགྱིད་བ་ལགས། །བཀའ་སྩལ་པ། མི་སྣང་བར་བྱ་བ་ནི། ལྟང་བ་དང་འཁྲུལ་བ་ཐམས་ཅད་ལས་ཡང་དག་པར་འདས་པར་བྱ་བའོ། །ཐམས་ཅད་དུ་སྣང་བར་ཡང་བྱ་བ་ནི། བྱང་ཆུབ་ཀྱི་ཕྱོགས་
ཀྱི་ཆོས་ཡང་དག་པར་བསྒྲུབ་པའི་ཕྱིར་རོ། །བྱོལ་བར་བྱ་བ་རྣམས་ལས་འབྱོལ་བ་ནི། འཐབ་མོ་དང་། རྩོད་པ་རྣམས་ལགས་སོ། །བསྡད་པར་བྱ་བ་རྣམས་ལ་སྡོད་པ་ནི། སེམས་ཅན་ཚོགས་

66-1-32a

པར་བྱ་པར་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། མ་བྱས་པ་རྣམས་ལའང་གནས་པར་གྱིས་ཤིག །བྱས་པ་རྣམས་ལའང་གནས་
པར་གྱིས་ཤིག །བྱས་པ་དང་མ་བྱས་པ་རྣམས་ལའང་སེམས་མཉམ་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་མ་བགྱིས་པ་རྣམས་
ལའང་གནས་པ་ལགས། ཇི་ལྟར་ན། བགྱིས་པ་རྣམས་ལའང་གནས་པ་ལགས། ཇི་ལྟར་ན། བགྱིས་པ་དང་མ་བགྱིས་པ་རྣམས་ལའང་སེམས་མཉམ་པ་ལགས། བཀའ་སྩལ་པ། མ་
བྱས་པ་རྣམས་ལ་གནས་པ་ནི། དགེ་བའི་རྩ་བ་ཡང་དག་པར་བསྒྲུབ་པའི་ཕྱིར་རོ། །བྱས་པ་རྣམས་ལ་གནས་པ་ནི། དགེ་བའི་རྩ་བ་བྱས་པ་དེའི་གོང་མའི་ཆོས་དང་སྦྱར་བར་བྱ་བའི་ཕྱིར་རོ། །
བྱས་པ་དང་མ་བྱས་པ་རྣམས་ལ་སེམས་མཉམ་པར་བྱ་བ་ནི། ཚུལ་ཁྲིམས་དང་ལྡན་པ་དང༌། ཚུལ་ཁྲིམས་འཆལ་བ་རྣམས་ལ་བྱེ་བག་མེད་པའི་འདུ་ཤེས་སུ་བྱ་བ་སྟེ། དེ་ནི། ཚུལ་
ལོ༑ ༑རིགས་ཀྱི་བུ་དག །དེ་ལྟ་བས་ན། སྙིང་པོ་མེད་པ་ལས་ཀྱང་སྙིང་པོ་ཚོལ་ཅིག །སྙིང་པོ་ལའང་སྙིང་པོ་མེད་པའི་འདུ་ཤེས་སྐྱོད་ཅིག །སྙིང་པོ་དང་སྙིང་པོ་མེད་པ་ལའང་སྤྱོད་ཅིག །གསོལ་
པ༑ བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་སྙིང་པོ་མ་མཆིས་པ་ལ་སྙིང་པོ་ཚོལ་བ་ལགས། ཇི་ལྟར་ན། སྙིང་པོ་ལ་སྙིང་པོ་མ་མཆིས་པར་འདུ་ཤེས་བསྐྱེད་པ་

66-1-32b

ལགས། ཇི་ལྟར་ན། སྙིང་པོ་དང་སྙིང་པོ་མ་མཆིས་པ་ལ་སྤྱོད་པ་ལགས། བཀའ་སྩལ་པ། སྙིང་པོ་མེད་ཅེས་བྱ་བ་ནི། ལུས་དང༌། སྲོག་དང༌། ལོངས་སྤྱོད་རྣམས་ཏེ། དེ་ལས་དམ་པའི་ཆོས་
ཡོངས་སུ་རྫོགས་པར་བྱ་བས་སྙིང་པོ་བཙལ་བའོ། །སྙིང་པོ་ཞེས་བྱ་བ་ནི། འདུས་མ་བྱས་ཏེ། སངས་རྒྱས་ཀྱི་ཆོས་ལ་གཟུང་བའི་ཕྱིར་དེ་ལ་སྙིང་པོ་མ་ཡིན་པའི་འདུ་ཤེས་བསྐྱེད་པར་བྱའོ། །སྙིང་
པོ་དང་སྙིང་པོ་མ་ཡིན་པ་ལ་སྤྱོད་པ་ནི། འདུས་བྱས་དང་འདུས་མ་བྱས་ཀྱི་ཆོས་རྣམས་ལ་བློ་བཏང་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། དམ་བཅས་པ་ནི། ཉམས་པར་གྱིས་ཤིག །
ཚུལ་ཁྲིམས་ནི། མ་ཉམས་པར་གྱིས་ཤིག །ཚུལ་ཁྲིམས་འཆལ་བ་རྣམས་ལ་ནི། ལྟོས་ཤིག །ཚུལ་ཁྲིམས་དང་ལྡན་པ་རྣམས་ལ་ནི། ཡལ་བར་ཞོག་ཅིག །གསོལ་པ། བཅོམ་ལྡན་འདས།
ཇི་ལྟར་ན། བྱང་ཆུབ་སེམས་དཔའ་རྣམས་དམ་བཅས་པ་ཉམས་པར་བགྱིད་པ་ལགས། ཇི་ལྟར་ན། ཚུལ་ཁྲིམས་མ་ཉམས་པ་ལགས། ཇི་ལྟར་ན། ཚུལ་ཁྲིམས་འཆལ་བ་རྣམས་ལ་ལྟ་བ་
ལགས༑ ཇི་ལྟར་ན། ཚུལ་ཁྲིམས་དང་ལྡན་པ་རྣམས་ལ་ཡལ་བར་གཞོག་པ་ལགས། བཀའ་སྩལ་པ། དམ་བཅས་པ་ཉམས་པར་བྱ་བ་ནི། དགེ་བའི་རྩ་བ་གསོང་མ་དང་གོང་མ་ལ་ལྷག་པར་
དམིགས་པའི་ཕྱིར་རོ། །ཚུལ་ཁྲིམས་ཉམས་པར་བྱ་བ་ནི། བྱང་ཆུབ་ཀྱི་སེམས་ལ་ལྷག་པར་དམིགས་པའི་ཕྱིར་རོ། །ཚུལ་ཁྲིམས་འཆལ་པ་རྣམས་ལ་ལྟ་བ་ནི། ཚུལ་ཁྲིམས་ལ་སྦྱར་བའི་ཕྱིར་

66-1-33a

ངོ༌། ཚུལ་ཁྲིམས་དང་པ་རྣམས་ལ་ཡལ་བར་གཞག་བཞན་བྱ་བ་བྱས་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གཞན་
གྱི་ནོར་ལ་དགའ་བར་གྱིས་ཤིག །རང་གི་ནོར་ནི། ཡོངས་སུ་ཐོང་ཞིག །ཉེ་བར་གནས་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་
གཞན་གྱི་ནོར་ལ་དགའ་བ་ལགས། ཇི་ལྟར་ན། རང་གི་ནོར་ཡོངས་སུ་གཏོང་བ་ལགས། ཇི་ལྟར་ན། ཉེ་བར་གནས་པ་ལགས། བཀའ་སྩལ་པ། གཞན་གྱི་ནོར་ལ་མངོན་པར་
དགའ་བ་ཞེས་བྱ་བ་ནི། བྱང་ཆུབ་སེམས་དཔའ་དང༌། ཉན་ཐོས་དང༌། རང་སངས་རྒྱས་ཐམས་ཅད་དང༌། སེམས་ཅན་ཐམས་ཅད་ཀྱི་བསོད་ནམས་ལ་རྗེས་སུ་ཡི་རང་བར་བྱའོ། །རང་
གི་ནོར་ཡོངས་སུ་གཏང་བ་ནི། རང་གི་དགེ་བའི་རྩ་བ་རྣམས་སེམས་ཅན་ཐམས་ཅད་ལ་ཡོངས་སུ་གཏང་བར་བྱའོ། །ཉེ་བར་གནས་པར་བྱ་བ་ནི། བྱང་ཆུབ་ཏུ་ཡོངས་སུ་བསྔོ་བའི་ཕྱིར་
ཏེ༑ དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། མཆོག་ཏུ་ཕྱིན་པར་ཡང་གྱིས་ཤིག །སེམས་དམའ་བར་ཡང་གྱིས་ཤིག །ལེ་ལོ་ཅན་དུའང་གྱིས་ཤིག། རྟག་ཏུ་བརྩོན་པར་ཡང་གྱིས་ཤིག །གསོལ་པ། བཅོམ་ལྡན་འདས།
ཇི་ལྟར་ན། བྱང་ཆུབ་སེམས་དཔའ་རྣམས་མཆོག་ཏུ་ཕྱིན་པ་ལགས། ཇི་ལྟར་ན། སེམས་དམའ་བ་ལགས། ཇི་ལྟར་ན། ལེ་ལོ་ཅན་ལགས། ཇི་ལྟར་ན། རྟག་ཏུ་བརྩོན་པ་ལགས། བཀའ་

66-1-33b

སྩལ་པ༑ མཆོག་ཏུ་ཕྱིན་པ་ནི། ཤེས་རབ་དང་ཡེ་ཤེས་ཀྱིས་སོ། །སེམས་དམའ་བ་ནི། ང་རྒྱལ་མེད་པའི་ཕྱིར་རོ། །ལེ་ལོ་ཅན་ནི། ཉན་ཐོས་དང་རང་སངས་རྒྱས་ཀྱིས་འཐོབ་པར་བྱ་བ་ལའོ། །
རྟག་ཏུ་བརྩོན་པ་ནི། ཕ་རོལ་ཏུ་ཕྱིན་པ་རྣམས་ལ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། མི་སྲུན་པར་ཡང་གྱིས་ཤིག །དུལ་བའི་ས་ལ་གནས་པར་ཡང་གྱིས་ཤིག །འཇིགས་
པར་ཡང་གྱིས་ཤིག །སེངྒེའི་རྩལ་གྱིས་རྣམ་པར་གནོན་པར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་མི་སྲུན་པ་ལགས། ཇི་ལྟར་ན། དུལ་
བའི་ས་ལ་གནས་པ་ལགས། ཇི་ལྟར་ན། འཇིགས་པ་ལགས། ཇི་ལྟར་ན། སེངྒེའི་རྩལ་གྱིས་རྣམ་པར་གནོན་པ་ལགས། བཀའ་སྩལ་པ། མི་སྲུན་པར་བྱ་བ་ནི། བདུད་ཐམས་ཅད་གདུལ་
བའི་ཕྱིར་རོ། །དུལ་བའི་ས་ལ་གནས་པ་ནི། སེམས་ཅན་ཅང་ཤེས་གདུལ་བའི་ཕྱིར་རོ། །འཇིགས་པར་བྱ་བ་ནི། སྡིག་པ་ཐམས་ཅད་ལས་སོ། །སེངྒེའི་རྩལ་གྱིས་རྣམ་པར་གནོན་པར་བྱ་བ་ནི།
ཕས་ཀྱི་རྒོལ་བ་ཐམས་ཅད་དམའ་དབབ་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཡིད་དུ་འོང་བར་ཡང་གྱིས་ཤིག །ཡིད་དུ་མི་འོང་བར་ཡང་གྱིས་ཤིག །སྨད་དུ་མེད་པར་
ཡང་གྱིས་ཤིག །སྨད་དུ་ཡོད་པར་ཡང་གྱིས་ཤིག །གསོལ་ཕུ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཡིད་དུ་འོང་བ་ལགས། ཇི་ལྟར་ན། ཡིད་དུ་མི་འོང་བ་ལགས།

66-1-34a

ཇི་ལྟར་ན། སྨད་དུ་མ་ཆིས་པ་ལགས། ཇི་ལྟར་ན། སྨད་དུ་ཆིས་པ་ལགས། བཀའ་སྩལ་པ། ཡིད་དུ་འོང་བ་ཞེས་བྱ་བ་ནི། ཡོན་ཏན་གྱིས་ཕྱུག་པའི་ཕྱིར་
སངས་རྒྱས་ཐམས་ཅད་ཀྱི་ཐུགས་སུ་བྱིན་པའོ། །ཡིད་དུ་མི་འོང་བ་ན། མངོན་པར་ཤེས་པ་ཐམས་ཅད་ཀྱིས་རྣམ་པར་འཕྲུལ་པའི་ཕྱིར་བདུད་ཐམས་ཅད་ཀྱི་ཡིད་དུ་མི་འོང་བའོ། །སྨད་དུ་མེད་པ་
ནི༑ ལུས་དང༌། ངག་དང༌། ཡིད་ཡོངས་སུ་དག་པའི་ཕྱིར་རོ། །སྨད་དུ་ཡོད་པ་ནི། མི་དགེ་བའི་ཆོས་ཐམས་ཅད་ལ་སྨོད་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། རྨ་
བྱུང་བ་རྣམས་ལ་རྨ་མ་འབྱིན་ཅིག །རྨ་མ་བྱུང་བ་རྣམས་ལ་རྨ་བྱུང་ཞིག །ཡེ་ཤེས་ཚོལ་ཅིག། ཡེ་ཤེས་ཀྱི་བྱ་བ་རྣམས་ལ་དགའ་བར་མ་བྱེད་ཅིག །གསོལ་པ། བཅོམ་ལྡན་འདས།
ཇི་ལྟར་ན། བྱང་ཆུབ་སེམས་དཔའ་རྣམས་རྨ་བྱུང་བ་རྣམས་ལ་རྨ་མི་འབྱིན་པ་ལགས། ཇི་ལྟར་ན། རྨ་མ་བྱུང་བ་རྣམས་ལ་རྨ་འབྱིན་པ་ལགས། ཇི་ལྟར་ན། ཡེ་ཤེས་ཚོལ་བ་ལགས། ཇི་ལྟར་
ན༑ ཡེ་ཤེས་ཀྱི་བགྱི་བ་རྣམས་ལ་མི་དགའ་བ་ལགས། བཀའ་སྩལ་པ། རྨ་བྱུང་བ་རྣམས་ཞེས་བྱ་བ་ནི། ཉན་ཐོས་དང་རང་སངས་རྒྱས་ཀྱི་ས་སྟེ། དེ་ལ་རྨ་དབྱུང་བར་མི་བྱའོ། །རྨ་
མ་བྱུང་བ་རྣམས་ཞེས་བྱ་བ་ནི། སོ་སོའི་སྐྱེ་བོ་ཐམས་ཅད་དེ། དེ་དག་ནི། རྨ་དབྱུང་བར་བྱའོ། །ཡེ་ཤེས་བཙལ་བར་བྱ་བ་ནི། ཟད་པ་དང་མི་སྐྱེ་བ་ཤེས་པའོ། །ཡེ་ཤེས་ཀྱི་བྱ་བ་ལ་

66-1-34b

དགའ་བར་མི་བྱ་བ་ནི། འདུས་མ་བྱས་སུ་ལྟུང་བར་མི་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག། དེ་ལྟ་བས་ན། མཉམ་པར་གཞག་པར་ཡང་གྱིས་ཤིག །སེམས་རྣམ་པར་གཡེང་
བར་ཡང་གྱིས་ཤིག །སེམས་མི་གནས་པར་ཡང་གྱིས་ཤིག །རྟག་ཏུ་སྙོམས་པར་ཞུགས་པར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་
མཉམ་པར་བཞག་པ་ལགས། ཇི་ལྟར་ན། སེམས་རྣམ་པར་གཡེང་བར་བགྱིད་པ་ལགས། ཇི་ལྟར་ན། སེམས་མི་གནས་པ་ལགས། ཇི་ལྟར་ན། རྟག་ཏུ་སྙོམས་པར་ཞུགས་པ་ལགས།
བཀའ་སྩལ་པ། མཉམ་པར་གཞག་པ་ནི། བྱང་ཆུབ་ཀྱི་སེམས་ཀྱིས་སོ། །སེམས་རྣམ་པར་གཡེང་བར་བྱ་བ་ནི། ཉན་ཐོས་ཀྱི་སེམས་ལས་སོ། །མི་གནས་པ་ནི། དེ་ལ་མ་ཆགས་པའི་ཕྱིར་
རོ༑ ༑རྟག་ཏུ་སྙོམས་པར་ཞུགས་པ་ནི། སེམས་ཅན་ཐམས་ཅད་སེམས་མཉམ་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བསྲེག་པར་བྱ་བ་ནི། སྲེགས་ཤིང༌། ཚིག་
པ་ནི༑ སྐྱེད་ཅིག །སྐྱེད་པ་ནི། ཐོད་ཞིག །རྣམ་པར་ཕྱེ་བ་ནི། སོས་ཤིག། གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་བསྲེག་པར་བགྱི་བ་སྲེག་པ་ལགས།
ཇི་ལྟར་ན། ཚིག་པ་རྣམས་སྐྱེད་པ་ལགས། ཇི་ལྟར་ན། སྐྱེ་པ་རྣམས་གཏོང་པ་ལགས། ཇི་ལྟར་ན། རྣམ་པར་ཕྱེ་ན་རྣམས་སྡུད་པ་ལགས། བཀའ་སྩལ་པ། བསྲེག་པར་བྱ་བ་སྲེག་པ་ནི། ཉོན་

66-1-35a

མོངས་པ་ཐམས་ཅད་ཤེས་རབ་ཀྱི་མེས་སྲེག་པའོ། །ཚིག་བསྐྱེད་པ་ན། སྲབས་ཀྱིས་ཕུང་པོ་དང༌། ཁམས་དང༌། སྐྱེ་མཆེད་རྣམས་གཟུང་བའོ། །སྐྱེས་ནས་
གཏོང་བ་ནི། སེམས་ཅན་ཐམས་ཅད་ཀྱི་བྱ་བ་ཅི་ཡོད་པ་ལ་སྙིང་ལས་སུ་བྱ་བའོ། །རྣམ་པར་ཕྱེ་བས་བསྡུ་བ་ཞེས་བྱ་བ་དེ་ནི། ཡོངས་སུ་བསྔོ་བའི་ཚིག་བླ་དྭགས་ཏེ། དེ་ནི། ཚུལ་ལོ། །
རིགས་ཀྱི་བུ་དག །དེ་ལྟ་བས་ན། དུས་མ་ཡིན་པ་ནི། དུས་སུ་ཤེས་པར་གྱིས་ཤིག །དུས་ནི། དུས་མ་ཡིན་པར་ཤེས་པར་གྱིས་ཤིག །དུས་དང་དུས་མ་ཡིན་པ་ལ་མཁས་པར་ཡང་གྱིས་
ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་དུས་མ་ལགས་པ་ལ་དུས་འཚལ་བ་ལགས། ཇི་ལྟར་ན། དུས་ལ་དུས་མ་ལགས་པར་འཚལ་བ་
ལགས༑ ཇི་ལྟར་ན། དུས་དང་དུས་མ་ལགས་པ་ལ་མཁས་པ་ལགས། བཀའ་སྩལ་པ། གང་ཉན་ཐོས་ཀྱིས་ཐོབ་པར་བྱ་བའི་དུས་དེ་ནི། བྱང་ཆུབ་སེམས་དཔའི་དུས་མ་ཡིན་ནོ། །ཕ་རོལ་
ཏུ་ཕྱིན་པ་ཐམས་ཅད་ཡོངས་སུ་རྫོགས་པར་བྱས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་ནི། བྱང་ཆུབ་སེམས་དཔའ་དུས་སོ། །དུས་དང་དུས་
མ་ཡིན་པ་ལ་མཁས་པར་བྱ་བ་ནི། དུས་བཞིན་དུ་དགེ་བའི་རྩ་བ་ཡང་དག་པར་བསྒྲུབ་པའི་ཕྱིར་ཏེ། དེ་ནི། ཚུལ་ལོ། རིགས་ཀྱི་བུ་དག །དེ་ལྟ་བས་ན། འབྱོར་བ་ནི། ཕྱེ་ཤིག །མ་འབྱོར་པ་ནི།

66-1-35b

སྦྱོར་ཅིག །འབྱོར་པ་དང༌། མ་འབྱོར་པ་ལ་ཆགས་པར་ཡང་མ་བྱེད་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་འབྱོར་པ་འབྱེད་པ་ལགས། ཇི་
ལྟར་ན༑ མ་འབྱོར་པ་ནི། སྦྱོར་བ་ལགས། ཇི་ལྟར་ན། སྦྱོར་བ་དང༌། མི་སྦྱོར་བ་ལ་མ་ཆགས་པ་ལགས། བཀའ་སྩལ་པ། འབྱོར་པ་ནི། ཕྱིན་ཅི་ལོག་བཞི་འཁོར་བའི་འདམ་དང་
འབྱོར་པ་སྟེ། དེ་ནི། བྱང་ཆུབ་སེམས་དཔའ་དབྱེ་བར་བྱའོ། །མ་འབྱོར་པ་ནི། མྱ་ངན་ལས་འདས་པའི་ཚུལ་བཞིན་ཡིད་ལ་བྱ་བ་སྟེ། དེ་ནི། བྱང་ཆུབ་སེམས་དཔས་སྦྱར་བའོ། །འབྱོར་
པ་དང་མ་འབྱོར་པ་ལ་ཆགས་པར་མི་བྱ་བ་ནི། ཉན་ཐོས་དང་རང་སངས་རྒྱས་ཀྱི་སྤྱོད་པ་དང༌། སོ་སོའི་སྐྱེ་བོའི་སྤྱོད་པ་ལ་མ་ཆགས་པར་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག། དེ་ལྟ་
བས་ན༑ དབུགས་ཕྱིན་པ་རྣམས་ནི། དབུགས་མ་ཕྱུང་ཞིག །དབུགས་མ་ཕྱིན་པ་རྣམས་ནི། དབུགས་ཕྱུང་ཞིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་
དབུགས་ཕྱིན་པ་རྣམས་དབུགས་མི་འབྱིན་པ་ལགས། ཇི་ལྟར་ན། དབུགས་མ་ཕྱིན་པ་རྣམས་དབུགས་འབྱིན་པ་ལགས། བཀའ་སྩལ་པ། དབུགས་ཕྱིན་པ་རྣམས་དབུགས་མི་དབྱུང་བ་ནི།
ཡོངས་སུ་སྨིན་པའི་སེམས་ཅན་རྣམས་ཡོངས་སུ་སྨིན་པར་མི་པའོ། །དབུགས་མ་ཕྱིན་པ་རྣམས་དབུགས་དབྱུང་བ་ནི། ཡོངས་སུ་མ་སྨིན་པའི་སེམས་ཅན་རྣམས་ཡོངས་སུ་སྨིན་པར་བྱ་བ་སྟེ། དེ་ནི།

66-1-36a

ཚུལ་ལོ། །རིགས་ཀྱི་བུ་དག །དེ་ལྟ་བས་ན། རྨ་བྱུང་བར་ཡང་གྱིས་ཤིག །མ་རྨས་པར་ཡང་གྱིས་ཤིག །རྨ་བྱུང་བ་རྣམས་ནི། སོས་པར་ཡང་གྱིས་ཤིག །
རྨ་མ་བྱུང་བ་རྣམས་ནི། མ་དབྱུང་ཞིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་རྨ་འབྱིན་པ་ལགས། ཇི་ལྟར་ན། མ་རྨས་པ་ལགས། ཇི་ལྟར་ན། རྨ་
བྱུང་བ་རྣམས་གསོ་བ་ལགས། ཇི་ལྟར་ན། རྨ་མ་བྱུང་བ་རྨ་མི་འབྱིན་པ་ལགས། བཀའ་སྩལ་པ། རྨ་བྱུང་བ་ནི། ཡན་ལག་དང་ཉིང་ལག་ཡོངས་སུ་བཏང་བའི་ཕྱིར་རོ། །མ་རྨས་པར་བྱ་
བ་ནི༑ སེམས་ཀྱིས་སོ། །རྨ་བྱུང་བ་རྣམས་གསོ་བ་ནི། ལྟུང་བ་བྱུང་བ་རྣམས་ཆོས་བཞིན་དུ་བཅོས་པའོ། རྨ་མ་བྱུང་བ་རྨ་མི་དབྱུང་བ་ནི། སྲོག་གི་ཕྱིར་ཡང་བསླབ་པ་ལས་འགལ་བར་མི་བྱ་
བ་སྟེ༑ དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཉེ་བར་འཚོར་མེད་པར་ཡང་གྱིས་ཤིག །སེམས་ཅན་ཐམས་ཅད་ཉེ་བར་འཚོ་བར་ཡང་གྱིས་ཤིག །མ་བསགས་པ་རྣམས་ཀྱང་
སོགས་ཤིག །བསགས་པ་རྣམས་ཀྱང་ཆུད་མ་གཟན་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཉེ་བར་འཚོ་བ་མ་མཆིས་པ་ལགས། ཇི་ལྟར་ན།
སེམས་ཅན་ཐམས་ཅད་ཉེ་བར་འཚོ་བ་ལགས། ཇི་ལྟར་ན། མ་བསགས་པ་གསོག་པ་ལགས། ཇི་ལྟར་ན། བསགས་པ་ཆུད་མི་གཟོན་པ་ལགས། བཀའ་སྩལ་པ། ཉེ་བར་འཚོ་བ་མེད་

66-1-36b

པ་ནི༑ བདུད་དང་མུ་སྟེགས་ཅན་ཐམས་ཅད་ཀྱིས་གླགས་མི་རྙེད་པའོ། །སེམས་ཅན་ཐམས་ཅད་ཉེ་བར་འཚོ་བ་ནི། དཔག་བསམ་གྱི་ཤིང་ལྟ་བུའོ། །མ་བསགས་པ་གསོག་པ་ནི། དགེ་བའི་
རྩ་བ་བསྐྱེད་པའི་ཕྱིར་རོ། །བསགས་པ་ཆུད་མི་གཟོན་པ་ནི། དགེ་བའི་སེམས་སྐྱེས་སོ་ཅོག་བྱང་ཆུབ་ཏུ་ཡོངས་སུ་བསྔོ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན༑ སྟོབས་ཆུང་
བར་ཡང་གྱིས་ཤིག །སྟོབས་དང་ལྡན་པར་ཡང་གྱིས་ཤིག །རྟེན་མེད་པར་ཡང་གྱིས་ཤིག །དཔུང་གཉེན་མེད་པར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་
སེམས་དཔའ་རྣམས་སྟོབས་ཆུང་བ་ལགས། ཇི་ལྟར་ན། སྟོབས་དང་ལྡན་པ་ལགས། ཇི་ལྟར་ན། རྟེན་མ་མཆིས་པ་ལགས། ཇི་ལྟར་ན། དཔུང་གཉེན་མ་མཆིས་པ་ལགས། བཀའ་
སྩལ་པ༑ སྟོབས་ཆུང་དུ་བྱ་བ་ནི། གནོད་པར་བྱེད་པ་རྣམས་ལ་ལན་མི་བྱའོ། །སྟོབས་དང་ལྡན་པར་བྱ་བ་ནི། ཕན་པ་མི་བྱེད་པ་རྣམས་ལ་བཟོད་པས་ཕན་གདགས་པའོ། །རྟེན་མེད་པར་བྱ་
བ་ནི༑ སོ་སོ་རང་གིས་ཤེས་པས་སོ། །དཔུང་གཉེན་མེད་པར་བྱ་བ་ནི། གཞན་གྱི་དྲིང་མི་འཇོག་པ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། དང་བ་དག་ནི། རྙོག་པ་ཅན་དུ་
གྱིས་ཤིག །རྙོག་པ་ཅན་དག་ནི། དང་བར་གྱིས་ཤིག །རྙོག་པ་མེད་པར་ཡང་གྱིས་ཤིག །རྟག་ཏུ་དང་བར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་

66-1-37a

དཔའ་རྣམས་དང་བ་དག་ནི། རྙོག་པ་ཅན་དུ་བགྱི་བ་ལགས། ཇི་ལྟར་ན། རྙོག་པ་ཅན་དག་ནི། དང་བར་བགྱིད་པ་ལགས། ཇི་ལྟར་ན། རྙོག་པ་མ་
མཆིས་པ་ལགས། ཇི་ལྟར་ན། རྟག་ཏུ་དང་བ་ལགས། བཀའ་སྩལ་པ། དང་བ་དག་རྙོག་པ་ཅན་དུ་བྱ་བ་ནི། མཉམ་པར་བཞག་པའི་སེམས་ལ་དགེ་བའི་རྩ་བ་དག་གིས་བསྒོ་
བའོ༑ ༑རྙོག་པ་ཅན་དག་དང་བར་བྱ་བ་ནི། ཉོན་མོངས་པ་ལ་རྙོག་པའི་སེམས་བྱང་ཆུབ་ཀྱི་སེམས་སུ་དང་བར་བྱ་བའོ། །རྙོག་པ་མེད་པར་བྱ་བ་ནི། ཉོན་མོངས་པ་ཐམས་ཅད་བསལ་བའོ། །
རྟག་ཏུ་དང་བར་བྱ་བ་ནི། སེམས་ཅན་ཐམས་ཅད་ལ་སེམས་དང་བ་སྟེ། དེ་ནི། ཚུལ་ལོ། །རིགས་ཀྱི་བུ་དག༑ དེ་ལྟ་བས་ན། ལུགས་ལས་ལྡོག་པར་འཇུག་པར་ཡང་གྱིས་ཤིག །ལུགས་
བཞིན་དུའང་སློབས་ཤིག །སྤྱིའུ་ཚུགས་ཀྱི་རྒྱུད་ཀྱང་ཤེས་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ལུགས་ལས་ལྡོག་པར་འཇུག་
པ་ལགས། ཇི་ལྟར་ན། ལུགས་བཞིན་དུ་སློབ་པ་ལགས། ཇི་ལྟར་ན། སྤྱིའུ་ཚུགས་ཀྱི་རྒྱུད་འཚལ་བ་ལགས། བཀའ་སྩལ་པ། ལུགས་ལས་ལྡོག་པར་འཇུག་པར་བྱ་བ་ནི། བྱིས་
པ་སོ་སོའི་སྐྱེ་བོ་ཐམས་ཅད་ཀྱི་སྤྱོད་པ་ལས་ཕྱིར་ལོག་པའོ། །ལུགས་བཞིན་དུ་བསླབ་པ་ན། བྱང་ཆུབ་སེམས་དཔའི་བསླབ་པ་ཐམས་ཅད་ལའོ། །སྤྱིའུ་ཚུགས་ཀྱི་རྒྱུད་ཤེས་པར་བྱ་བ་ནི།

66-1-37b

འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་སྙོམས་པར་འཇུག་པ་ལས་ལོག་སྟེ་འདོད་པའི་ཁམས་སུ་སྣང་བར་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བདུད་རྩི་དང་
དུག་ཏུ་མ་འདྲེས་པར་གྱིས་ཤིག །དུག་མེད་པ་རྣམས་དང་མ་སྟེན་ཅིག །དུག་དང་ལྡན་པ་རྣམས་ལ་བདུད་རྩིའི་སྦྱིན་པ་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་
སེམས་དཔའ་རྣམས་བདུད་རྩི་དང་དུག་ཏུ་མ་འདྲེས་པ་ལགས། ཇི་ལྟར་ན། དུག་མ་མཆིས་པ་རྣམས་དང་མི་སྟེན་པ་ལགས། ཇི་ལྟར་ན། དུག་དང་ལྡན་པ་རྣམས་ལ་བདུད་རྩིའི་སྦྱིན་པ་
བགྱིད་པ་ལགས། བཀའ་སྩལ་པ། བདུད་རྩི་ཞེས་བྱ་བ་ནི། བག་ཡོད་པའོ། །དུག་ཅེས་བྱ་བ་ནི། བག་མེད་པ་སྟེ། དེ་ལ་བྱང་ཆུབ་སེམས་དཔས་བག་ཡོད་པར་བྱ་ཞིང་བག་མེད་པའི་
སེམས་དང་མ་འདྲེས་པར་བྱའོ། །དུག་མེད་པ་རྣམས་ཞེས་བྱ་བ་ནི། ཉན་ཐོས་རྣམས་ཏེ། དེ་དག་དང་བསྟེན་པར་མི་བྱའོ། །དུག་དང་ལྡན་པ་ཞེས་བྱ་བ་ནི། སོ་སོའི་སྐྱེ་བོ་རྣམས་ཏེ། དེ་དག་
ལ་བདུད་རྩི་བསྟན་པར་བྱ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། མངོན་པར་དགའ་བར་བྱ་བ་ལ་ནི། མངོན་པར་དགའ་བར་མ་བྱེད་ཅིག །མངོན་པར་དགའ་བར་མི་བྱ་བ་ལ་
ནི༑ མངོན་པར་དགའ་བར་གྱིས་ཤིག །དགའ་བ་དང་འདོད་ཆགས་དང་ལྡན་པར་ཡང་གྱིས་ཤིག །དགའ་བ་དང་འདོད་ཆགས་ཡོངས་སུ་བཅད་པར་ཡང་གྱིས་ཤིག། །གསོལ་པ། བཅོམ་ལྡན་འདས།

66-1-38a

ཇི་ལྟར་ན། བྱང་ཆུབ་སེམས་དཔའ་རྣམས་མངོན་པར་དགའ་བར་བགྱི་བ་ལ་མངོན་པར་དགའ་བར་མི་བགྱིད་པ་ལགས༑ ཇི་ལྟར་ན། མངོན་པར་དགའ་བར་
མི་བགྱི་བ་ལ་མངོན་པར་དགའ་བར་བགྱིད་པ་ལགས། ཇི་ལྟར་ན། དགའ་བ་དང་འདོད་ཆགས་དང་ལྡན་པ་ལགས། ཇི་ལྟར་ན། དགའ་བ་དང་འདོད་ཆགས་ཡོངས་སུ་གཅོད་པ་ལགས།
བཀའ་སྩལ་པ། མངོན་པར་དགའ་བ་ཞེས་བྱ་བ་ནི། ངར་འཛིན་པ་དང༌། ང་ཡིར་འཛིན་པ་སྟེ། དེ་དག་ལ་མངོན་པར་དགའ་བར་མི་བྱའོ། །མངོན་པར་མི་དགའ་བ་ནི། བདུད་རྣམས་
ཀྱིས་སངས་རྒྱས་ཀྱི་ཡེ་ཤེས་ལ་སྟེ། དེ་ལ་མངོན་པར་དགའ་བར་བྱའོ། །དགའ་བ་དང༌། འདོད་ཆགས་དང་ལྡན་པར་བྱ་བ་ནི། འཁོར་བ་ན་སྲེད་པ་ནི། ཟླ་ཡིན་ནོ། །དགའ་བ་དང༌། འདོད་
ཆགས་ཡོངས་སུ་བཅད་པ་ནི། འགོག་པ་ཡོངས་སུ་ཤེས་པར་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། བཅིང་བས་བཅིངས་པར་ཡང་གྱིས་ཤིག །བཅིང་བས་བཅིངས་
པ་རྣམས་ཀྱང་ཁྲོལ་ཅིག །གྲོལ་བ་རྣམས་ལའང་བསྙེན་བཀུར་གྱིས་ཤིག །མ་གྲོལ་བ་རྣམས་ཀྱི་རྗེས་སུ་འབྲང་བར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་
སེམས་དཔའ་རྣམས་བཅིང་བས་བཅིངས་པ་ལགས། ཇི་ལྟར་ན། བཅིངས་པ་རྣམས་དགྲོལ་བ་ལགས། ཇི་ལྟར་ན། གྲོལ་བ་རྣམས་ལ་བསྙེན་བཀུར་བགྱིད་པ་ལགས། ཇི་ལྟར་ན། མ་

66-1-38b

གྲོལ་བ་རྣམས་ཀྱི་རྗེས་སུ་འབྲང་བ་ལགས། བཀའ་སྩལ་པ། བཅིང་བས་བཅིངས་བར་བྱ་བ་ནི། བསླབ་པའི་བཅིངས་པས་སོ། །བཅིངས་པ་འགྲོལ་བ་ནི། སྲེད་པའི་བཅིངས་པ་ལས་སོ། །
གྲོལ་བ་རྣམས་ལ་བསྙེན་བཀུར་བྱ་བ་ནི། ཉན་ཐོས་དང་རང་སངས་རྒྱས་རྣམས་ལའོ། །མ་གྲོལ་བ་རྣམས་ཀྱི་རྗེས་སུ་འབྲང་བར་བྱ་བ་ནི། བྱིས་པ་སོ་སོའི་སྐྱེ་བོ་རྣམས་ཡོངས་སུ་སྨིན་པར་བྱ་བ་སྟེ།
དེ་ནི༑ ཚུལ་ལོ། །རིགས་ཀྱི་བུ་དག །དེ་ལྟ་བས་ན། འདོད་པར་བྱ་བ་རྣམས་ལ་ནི། འདོད་པར་གྱིས་ཤིག །འདོད་པར་མི་བྱ་བ་རྣམས་ལ་ནི། འདོད་པར་མ་བྱེད་ཅིག །འདོད་པ་དང་བྲལ་བར་
ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་འཚལ་བར་བགྱི་བ་རྣམས་འཚལ་བ་ལགས། ཇི་ལྟར་ན༑ འཚལ་བར་མི་བགྱི་བ་རྣམས་
མི་འཚལ་བ་ལགས། ཇི་ལྟར་ན། འཚལ་པ་དང་བྲལ་བ་ལགས། བཀའ་སྩལ་པ། བྱང་ཆུབ་སེམས་དཔའི་འདོད་པར་མི་བྱ་བ་ནི། ཉན་ཐོས་དང་རང་སངས་རྒྱས་ཐམས་ཅད་དེ། དེ་
དག་ལ་འདོད་པར་མི་བྱའོ། །ལྷ་དང་བཅས་པའི་འཇིག་རྟེན་གྱི་འདོད་པར་བྱ་བ་ནི། སངས་རྒྱས་བཅོམ་ལྡན་འདས་རྣམས་ཏེ། དེ་དག་ལ་འདོད་པར་བྱའོ། །འདོད་པ་དང་བྲལ་བར་བྱ་བ་ནི། བརྒྱ་
བྱིན་དང་ཚངས་པར་སྐྱེ་བ་ལ་བལྟ་སྟེ། །དེ་ནི། ཚུལ་ལོ། རིགས་ཀྱི་བུ་དག །དྲེ་ལྷ་བས་ན། ཇི་ཙམ་དུ་ཚང་བའི་ས་བོན་ལའང་མ་བརྙས་ཤིག །ཞིང་ཚད་མེད་པ་ལའང་མོས་པར་གྱིས་ཤིག །ཐོབ་

66-1-39a

པ་ཆེན་པོ་ནི། མ་སྒྲུབས་ཤིག། གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཇི་ཙམ་དུ་ཆུང་བའི་ས་བོན་ལའང་
བརྙས་པར་མི་བགྱིད་པ་ལགས། ཇི་ལྟར་ན། ཞིང་ཚད་མ་མཆིས་པ་ལ་མོས་པ་ལགས། ཇི་ལྟར་ན། ཐོབ་པ་ཆེན་པོ་མི་སྒྲུབ་པ་ལགས། བཀའ་སྩལ་པ། ཇི་ཙམ་དུ་ཆུང་བའི་ས་
བོན་ཞེས་བྱ་བ་ནི། ཇི་ཙམ་དུ་ཆུང་བའི་དགེ་བའི་རྩ་བ་སྟེ། དེ་ལ་བརྙས་པར་མི་བྱའོ། །ཞིང་ཚད་མེད་པ་ལའང་མོས་པར་བྱ་བ་ནི། སངས་རྒྱས་ལ་ཕུལ་བའི་སྦྱིན་པ་ཚད་མེད་པ་ལ་
མོས་པར་བྱའོ། །ཐོབ་པ་ཆེན་པོ་མི་སྒྲུབ་པ་ནི། སེམས་ཅན་ཐམས་ཅད་ལ་སྦྱིན་པའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཆགས་པ་རྣམས་ནི། ཁོང་
དུ་ཆུད་པར་གྱིས་ཤིག །ཆགས་པ་རྣམས་ལ་ནི། སྤྱོད་ཅིག །ཆགས་པ་ལ་ཞེན་པ་རྣམས་ལ་ནི། ལྟོས་ཤིག །ཆགས་པ་མེད་པར་ནི། མ་ལྟུང་ཞིག །གསོལ་པ། བཅོམ་ལྡན་
འདས༑ ཇི་ལྟར་ན། བྱང་ཆུབ་སེམས་དཔའ་རྣམས་ཆགས་པ་རྣམས་འཚལ་བ་ལགས། ཇི་ལྟར་ན། ཆགས་པ་རྣམས་ལ་སྤྱོད་པ་ལགས། ཇི་ལྟར་ན། ཆགས་པ་ལ་ཞེན་པ་
རྣམས་ལ་ལྟ་བ་ལགས། ཇི་ལྟར་ན། ཆགས་པ་མ་མཆིས་པ་ཉིད་དུ་མི་ལྟུང་བ་ལགས། བཀའ་སྩལ་པ། ཆགས་པ་ཞེས་བྱ་བ་ནི། ཐེག་པ་དམན་པ་ལ་འདོད་པ་དང༌། ཁོང་ཁྲོ་

66-1-39b

བའི་སེམས་ཏེ། དེ་གཉིས་ནི། བྱང་ཆུབ་སེམས་དཔས་བསྲུང་བར་བྱའོ། །ཆགས་པ་རྣམས་ལ་སྤྱད་པ་ནི། འདོད་པ་དང༌། གཟུགས་དང༌། གཟུགས་མེད་པ་རྣམས་སུའོ། །ཆགས་པ་མེད་པ་
ཉིད་དུ་མི་ལྟུང་བ་ནི། མངོན་པར་འདུ་བྱ་བ་མེད་པར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཡང་བར་ཡང་གྱིས་ཤིག །ཁུར་ཆེན་པོའང་ཁྱེར་ཅིག །མ་བླངས་པ་ནི། མ་ལེན་
ཅིག །བླངས་པ་ནི། ཉམས་འོག་ཏུ་ཆུད་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཡང་བ་ལགས། ཇི་ལྟར་ན། ཁུར་ཆེན་པོ་ཁྱེར་བ་
ལགས༑ ཇི་ལྟར་ན། མ་བླངས་པ་མི་ལེན་པ་ལགས། ཇི་ལྟར་ན། བླངས་པ་ཉམས་འོག་ཏུ་ཆུད་པར་བགྱིད་པ་ལགས། བཀའ་སྩལ་པ། ཡང་བར་བྱ་བ་ནི། ཉོན་མོངས་པ་ཐམས་
ཅད་བཅད་དོ། །ཁུར་ཆེན་པོ་སྐུར་བ་ནི། སེམས་ཅན་ཐམས་ཅད་དོ། །མ་བླངས་པ་མི་བླང་པ་ནི། ཉན་ཐོས་དང་རང་སངས་རྒྱས་ཀྱི་ཐེག་པའོ། །བླངས་པ་ཉམས་འོག་ཏུ་ཆུད་པར་བྱ་བ་ནི། ཐེག་
པ་ཆེན་པོ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། སྨད་པར་ཡང་གྱིས་ཤིག །བསྟོད་པར་ཡང་གྱིས་ཤིག །ཉེ་བར་བསྙེན་པར་ཡང་གྱིས་ཤིག །སྤང་པར་ཡང་གྱིས་ཤིག །གསོལ་
པ༑ བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་སྨོད་པ་ལགས། ཇི་ལྟར་ན། བསྟོད་པ་ལགས། ཇི་ལྟར་ན། ཉེ་བར་བསྙེན་པ་ལགས། ཇི་ལྟར་ན། སྤང་བ་ལགས་།

66-1-40a

བཀའ་སྩལ་པ། སྨད་པ་ནི། མི་དགེ་བའི་ཆོས་ཐམས་ཅད་སྨད་པའོ། །བསྟོད་པ་ནི། དགེ་བའི་ཆོས་ཐམས་ཅད་བསྟོད་པའོ། །བསྙེན་པ་ནི། འཕགས་
པའི་ལམ་མོ། །སྤང་པ་ནི། མི་དགེ་བའི་ཕྱོགས་ཀྱི་ལམ་ཐམས་ཅད་དེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གྲོང་དང༌། གྲོང་ཁྱེར་དང༌། ཡུལ་འཁོར་དང༌། ཕོ་བྲང་
འཁོར་དག་ཏུ་ནི། བསམ་གཏན་གྱི་སྟོབས་སྟོན་ཅིག །དགོན་པ་དང༌། བས་མཐའ་རྣམས་སུ་ནི། ཉོན་མོངས་པ་ཆུང་བར་སྟོན་ཅིག །གསོལ་པ། བཅོམ་ལྡན་འདས། ཇི་ལྟར་ན་།
བྱང་ཆུབ་སེམས་དཔའ་རྣམས་གྲོང་དང༌། གྲོང་ཁྱེར་དང༌། ཡུལ་འཁོར་དང༌། ཕོ་བྲང་འཁོར་རྣམས་སུ་བསམ་གཏན་གྱི་སྟོབས་སྟོན་པ་ལགས། ཇི་ལྟར་ན། དགོན་པ་དང༌། བས་
མཐའ་རྣམས་སུ་ཉོན་མོངས་པ་ཆུང་བར་སྟོན་པ་ལགས། བཀའ་སྩལ་པ། གྲོང་དང༌། གྲོང་ཁྱེར་དང༌། ཡུལ་འཁོར་དང༌། ཕོ་བྲང་འཁོར་དག་ཏུ་ཕྱིན་པ་ན་གཟུགས་དང༌། སྒྲ་དང༌། དྲི་
དང༌། རོ་དང༌། རེག་བྱ་རགས་པ་དག་སྣང་བར་འགྱུར་ཏེ། དེ་དག་ནི། བསམ་གཏན་གྱི་སྟོབས་ཀྱིས་མནན་པར་བྱའོ། །དགོན་པ་དང༌། བས་མཐའ་རྣམས་ན་འདུག་པའི་ཚེ་ཉོན་མོངས་པ་
གང་དག་སྐྱེ་བར་འགྱུར་བ་དེ་དག་ནི། དབེན་པའི་ཡོན་ཏན་གྱིས་མནན་པར་བྱ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཆུའི་ནང་ནའང་འདུག་པར་གྱིས་ཤིག །རྟག་པར་

66-1-40b

སྐོམ་པར་ཡང་གྱིས་ཤིག །སྐོམ་པའང་སོལ་ཅིག །སྐོམ་པ་མེད་པར་མ་བྱེད་ཅིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཆབ་ཀྱི་ནང་ནམ་མཆིས་པ་
ལགས༑ ཇི་ལྟར་ན། རྟག་ཏུ་སྐོམ་པ་ལགས། ཇི་ལྟར་ན། སྐོམ་པ་བསལ་བ་ལགས། ཇི་ལྟར་ན། སྐོམ་པ་མ་མཆིས་པར་མི་བགྱིད་པ་ལགས། བཀའ་སྩལ་པ། ཆུའི་ནང་ན་འདུག་པར་བྱ་
བ་ནི༑ ཆོས་ཀྱི་ཚུལ་གནས་པར་བྱ་བའོ། །རྟག་པར་སྐོམ་པར་བྱ་བ་ནི། ཆོས་ཀྱིས་སྐོམ་པར་བྱས་པའོ། །སྐོམ་པ་བསལ་བ་ནི། ཆོས་ཀྱིས་ཆོས་ཀྱི་བྱ་བ་བསྒྲུབ་པའོ། །སྐོམ་པ་མེད་པར་མི་བྱ་
བ་ནི༑ འདུས་མ་བྱས་སུ་ལྟུང་བར་མི་བྱ་བ་སྟེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། གཅིག་པུ་གྲོགས་མེད་པར་ཡང་གྱིས་ཤིག །གཡོག་མང་པོ་དང༌། འཁོར་མང་པོ་དང་ལྡན་པར་
ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་གཅིག་པུ་གྲོགས་མ་མཆིས་པར་ཡང་བགྱིད་པ་ལགས། ཇི་ལྟར་ན། གཡོག་མང་པོ་དང༌།
འཁོར་མང་པོ་དང་ལྡན་པ་ལགས། བཀའ་སྩལ་པ། གཅིག་པུ་གྲོགས་མེད་པར་བྱ་བ་ནི། དགེ་བའི་རྩ་བ་ཐམས་ཅད་ཡང་དག་པར་སྒྲུབ་པ་ལའོ། །གཡོག་མང་པོ་དང་ལྡན་པར་བྱ་བ་ནི།
དགེ་བའི་རྩ་བ་དེ་དག་སེམས་ཅན་ཐམས་ཅད་ཀྱི་ཉེ་བར་འཚོ་བར་བྱ་བའོ། །འཁོར་མང་པོ་དང་ལྡན་པར་པ་བ་ལ། འཁོར་མང་པོ་ཞེས་བྱ་བ་ནི། བྱང་ཆུབ་ཀྱི་ཕྱོགས་ཀྱི་ཆོས་ཏེ། དེ་ནི། ཚུལ་ལོ། །རིགས་

66-1-41a

ཀྱི་བུ་དག །དེ་ལྟ་བས་ན། གྲོལ་བར་ཡང་གྱིས་ཤིག །བཙོན་རར་ཆུད་པར་ཡང་གྱིས་ཤིག ཕ་རོལ་ཏུ་ཕྱིན་པར་ཡང་གྱིས་ཤིག །ཆུ་བོ་ཆེན་པོའི་ནང་དུ་
འདུག་པར་ཡང་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་གྲོལ་བ་ལགས། ཇི་ལྟར་ན། བཙོན་རར་ཆུད་པ་ལགས། ཇི་ལྟར་ན་།
ཕ་རོལ་ཏུ་ཕྱིན་པ་ལགས། ཇི་ལྟར་ན། ཆུ་བོ་ཆེན་པོའི་ནང་ན་གནས་པ་ལགས། བཀའ་སྩལ་པ། གྲོལ་བར་བྱ་བ་ནི། ཉོན་མོངས་པ་དང༌། བདུད་ཀྱི་བཅིང་བ་ཐམས་ཅད་ལས་སོ། །
བཙོན་རར་ཆུད་པར་ཡང་བྱ་བ་ནི། བསམ་བཞིན་དུ་སྐྱེ་བ་རྣམས་སུའོ། །ཕ་རོལ་ཏུ་ཕྱིན་པར་ཡང་བྱ་བ་ནི། སེམས་ཅན་ཐམས་ཅད་ཀྱི་སྐད་ཤེས་པ་ལའོ། །ཆུ་བོ་ཆེན་པོའི་ནང་ན་གནས་
པར་ཡང་བྱ་བ་ནི། ཆུ་བོ་བཞིས་ཁྱེར་བའི་སེམས་ཅན་སྒྲོལ་བའི་ཕྱིར་ཏེ། དེ་ནི། ཚུལ་ལོ། །རིགས་ཀྱི་བུ་དག །དེ་ལྟ་བས་ན། ཚད་ཡོད་པ་ལའང་སོ་སོར་རྟོག་པར་གྱིས་ཤིག །ཚད་
མེད་པར་ཡང་མཉམ་པ་ཉིད་དུ་ཁོང་དུ་ཆུད་པར་གྱིས་ཤིག །གསོལ་པ། བཅོམ་ལྡན་འདས། ཇི་ལྟར་ན། བྱང་ཆུབ་སེམས་དཔའ་རྣམས་ཚད་མཆིས་པ་ལའང་སོ་སོར་རྟོག་པ་ལགས་།
ཇི་ལྟར་ན། ཚད་མ་མཆིས་པ་ལའང་མཉམ་པ་ཉིད་དུ་ཁོང་དུ་ཆུད་པར་བགྱིད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག །ཚད་ཡོད་པ་ཞེས་བྱ་བ་ནི། འདུས་

66-1-41b

བྱས་སོ༑ ༑ཚད་མེད་པ་ཞེས་བྱ་བ་ནི། འདུས་མ་བྱས་ཏེ། དེ་ལ་བྱང་ཆུབ་སེམས་དཔས་འདུས་བྱས་ཀྱང་སྤང་བར་མི་བྱ་སྟེ། འདུས་བྱས་སུ་གཏོགས་པའི་ཉོན་མོངས་པ་རྣམས་དང་ཡང་
འགྲོགས་པར་མི་བྱའོ། །འདུས་མ་བྱས་ལའང་བརྟག་པར་བྱ་སྟེ། སྐྱོན་མེད་པར་ཡང་འཇུག་པར་མི་བྱའོ། །འདུས་བྱས་དང་འདུས་མ་བྱས་གཅིག་པའི་མཚན་ཉིད་དང་ལྡན་པའི་ཤེས་རབ་ཀྱིས་
བྱང་ཆུབ་ཀྱི་སྙིང་པོར་མཉམ་པ་ཉིད་དུ་མངོན་པར་རྫོགས་པར་སངས་རྒྱས་པར་བྱ་སྟེ། དེ་ནི། ཚུལ་ལོ། །ཚུལ་གྱི་ཚིག་འདི་དག་བསྟན་པའི་ཚེ་ལྷའི་བུ་བརྒྱད་སྟོང་ནི། བྱང་ཆུབ་ཏུ་སེམས་
བསྐྱེད་པར་གྱུར་ཏོ། །བྱང་ཆུབ་སེམས་དཔའ་ལྔ་བརྒྱ་ནི། མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་བྱང་ཆུབ་སེམས་དཔའ་
སེམས་དཔའ་ཆེན་པོ་རབ་ཏུ་མང་པོ་དེ་དག་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་
དོ༑ ༑འཕགས་པ་ཆོས་ཀྱི་ཚུལ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    །།རྒྱ་གར་གྱི་མཁན་པོ་བྲ་ཛྙཱ་ཝརྨ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེ་ལ་སོགས་པས་
སྒྱུར་ཅིང༌། ཞུས་ཏེ་གཏན་ལ་ཕབ་པ།    རྒྱ་གར་སྐད་དུ། ཨཱརྱ་དྷརྨ་སྐནྡྷོ་ནཱ་མ་མ་ཧཱ་ཡཱ་ན་སཱུ་ཧྲ། བོད་སྐད་དུ། འཕགས་པ་ཆོས་ཀྱི་ཕུང་པོ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་

66-1-42a

དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་སེར་སྐྱའི་གནས་ན་
ཤིང་ནྱ་གྲོ་དྷའི་ཀུན་དགའ་ར་བ་ན་དགེ་སློང་ལྔ་བརྒྱ་ཐམ་པའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེ་ནས་ཚེ་དང་ལྡན་པ་ཤཱ་རིའི་བུ་དང༌། ཚེ་དང་ལྡན་པ་མཽདྒལ་
གྱི་བུ་ཆེན་པོ་དང༌། ཚེ་དང་ལྡན་པ་འོད་སྲུང་ཆེན་པོ་དང༌། ཚེ་དང་ལྡན་པ་ཀུན་དགའ་བོ་དང༌། ཚེ་དང་ལྡན་པ་སྒྲག་ཅན་ཟིན་བཅོམ་ལྡན་འདས་ག་ལ་དེར་སོང་སྟེ་ཕྱིན་ནས་བཅོམ་ལྡན་
འདས་ཀྱི་ཞབས་ལ་མགོ་བོས་ཕྱག་བཙལ་ཏེ་ཕྱོགས་གཅིག་ཏུ་འདུག་གོ །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས། ཆོས་ཀྱི་ཕུང་པོ་ཆོས་ཀྱི་ཕུང་པོ་ཞེས་བགྱི་ན། དེ་བཞིན་གཤེགས་པས་ཆོས་ཀྱི་ཕུང་པོའི་ཚད་ཇི་ཙམ་གྱིས་ཆོས་ཀྱི་ཕུང་པོ་ཞེས་བཀའ་སྩལ། ཆོས་ཀྱི་ཕུང་པོ་ནི་།
ཇི་ཙམ་ཞིག །ཆོས་ཀྱི་ཕུང་པོ་ནི། གང་ལགས། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ། དེ་
བཞིན་གཤེགས་པས་ཆོས་ཀྱི་ཕུང་པོ་ནི། བརྒྱད་ཁྲི་བཞི་སྟོང་དུ་གསུངས་ཏེ། ཤཱ་རིའི་བུ། དེ་ལ་ཆོས་ཐམས་ཅད་སྐྱེ་བ་མེད་པ་འདི་ནི། ཆོས་ཀྱི་ཕུང་པོའི་རྗེས་སུ་འཇུག་པ་དང་པོ་ཡིན་ནོ།།

66-1-42b

ཤཱ་རིའི་བུ། ཆོས་འགའ་ཞིག་ལ་ཆོས་ཤེའམ། ཆོས་གང་ཡང་སྐྱེ་བའམ་འགག་པ་ཞེས་ང་མི་སྨྲའོ། །དེ་ཅིའི་ཕྱིར་ཞེ་ན། ཤཱ་རིའི་བུ། ཆོས་ཐམས་ཅད་ནི། སྐྱེ་བ་མེད་པའི་ཆོས་ཅན་དང༌།
འགག་པ་མེད་པའི་ཆོས་ཅན་ཡིན་པའི་ཕྱིར་རོ། །ཤཱ་རིའི་བུ། འདི་ལྟ་སྟེ། དཔེར་ན། མ་ནིང་ནི། སྐྱེས་པའམ་བུད་མེད་ཅེས་བྱ་བའི་མིང་མི་འཐོབ་ཅིང༌། སྐྱེས་པའམ་བུད་མེད་ཅེས་བརྗོད་
པར་བྱ་བ་མ་ཡིན་ནོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་ནི། སྐྱེས་པའམ་བུད་མེད་དུ་གདགས་སུ་མེད་པའི་ཕྱིར་རོ། །ཤཱ་རིའི་བུ། དེ་བཞིན་དུ་ཆོས་ཐམས་ཅད་དེ་བཞིན་གཤེགས་པས་
བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་སངས་རྒྱས་ཏེ། དེའི་ཕྱིར་ཆོས་ཀྱིས་ཆོས་རབ་ཏུ་ཤེས་སོ། །ཞེས་བརྗོད་པར་མི་བྱའོ། །ཤཱ་རིའི་བུ། འདི་ལྟ་སྟེ། དཔེར་
ན༑ ཟ་མའམ། མ་ནིང་ནི། འདོད་པའི་འདོད་ཆགས་སྦངས་པའང་མ་ཡིན་ལ་འདོད་པ་ལ་སྟེན་པའང་མ་ཡིན་ནོ། །ཤཱ་རིའི་བུ། དེ་དག་གིས་བུད་མེད་སྡུག་གུ་མཐོང་ནས་འདོད་ཆགས་
ཀྱི་སེམས་སྐྱེས་པས་ཟ་མའམ་མ་ནིང་རྣམས་ལས་ཕལ་ཆེར་བྱིན་པ་ནད་ཀྱིས་བཏབ་པར་འགྱུར། བྱིན་པ་འཛག་པར་འགྱུར། བྱིན་པ་ཁར་བ་ལྟ་བུར་འགྱུར། བཞིན་དམར་པོར་འགྱུར་རོ།།
ཤཱ་རིའི་བུ། །འདི་ཇི་སྙམ་དུ་སེམས། ཟ་མའམ། མ་ནིང་གང་ཡིན་པ་དེ་ལ་མ་འགྱེལ། དེའི་ལས་ལ་མཚོན་གྱིས་མ་བཏབ་པར་ཅིའི་ཕྱིར་དེ་དག་བྱིན་པ་ན་བར་འགྱུར་སྙམ། དེ་སྐད་

66-1-43a

ཅེས་བཀའ་སྩལ་བ་དང༌། བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས། ཟ་མའམ། མ་ནིང་ནི་།
བཙུན་མོའི་འཁོར་སྲུང་བ་ལགས་ཏེ། དེ་དག་བུད་མེད་སྡུག་གུ་མཐོང་ནས་འདོད་ཆགས་ཀྱི་སེམས་སྐྱེ་ལགས་སོ། །དེ་དག་འདོད་ཆགས་ཀྱི་སེམས་ཀྱིས་ཉོན་མོངས་པ་ཁོལ་བར་
འགྱུར་ཏེ། ཉོན་མོངས་པ་ཁོལ་བ་དེ་དག་གི་ལུས་ཁུ་ཆུས་རྒྱས་པར་གྱུར་པས་དེ་དག་འདོད་ཆགས་ཀྱི་གདུང་བས་གདུངས་པ་ན་བྱིན་པ་ཤིན་ཏུ་གས་པར་འགྱུར་ལགས་ཏེ། དེ་ལྟར་
དེ་དག་གི་ལུས་མ་རུངས་པར་འགྱུར་ལགས་སོ། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ།
ཟ་མའམ་མ་ནིང་ལས་གང་དག་བདེ་འགྲོ་མཐོ་རིས་ཀྱི་འཇིག་རྟེན་དུ་སྐྱེ་བ་ནི། ཉུང་སྟེ། ཕལ་ཆེར་སེམས་ཅན་དམྱལ་བར་འགྲོ་བར་འགྱུར་རོ། །ཤཱ་རིའི་བུ། དགེ་སྦྱོང་ཤཱཀྱའི་བུ་
རྣམས་ལས་གང་དག་འདོད་ཆགས་ཀྱིས་འཕྲོག་པར་མི་འགྱུར་བའི་ཁྱད་པར་ལ་ལྟོས། དེ་ཅིའི་ཕྱིར་ཞེ་ན། འདོད་པ་རྣམས་ནི། དངོས་པོ་མེད་པར་ཤེས། འདོད་པ་རྣམས་ནི་།
མི་གཙང་བར་ཤེས་ནས་དེ་དག་འདོད་པ་རྣམས་ཀྱིས་སྐྱོ་ཞིང་ཡིད་བྱུང་ལ་མངོན་པར་མི་དགའ་ནས་ཚངས་པར་སྤྱད་པ་སྤྱོད་དེ། བཞིན་དང་འཕྲལ་བའི་མདངས་གསལ་བ་ཡིན་ནོ། །ཤཱ་

66-1-43b

རིའི་བུ༑ སྐྱེས་བུ་ངན་པ་རྣམས་ཀྱིས་ནི། སྐྱོ་བའམ་ཡིད་འབྱུང་བར་མི་ནུས་སོ། །དེ་ཅིའི་ཕྱིར་ཞེ་ན། ཤཱ་རིའི་བུ། འདི་ལྟར་སྐྱེས་བུ་ངན་པ་དེ་དག་ནི། འདོད་པ་ལ་ཀུན་ཏུ་རྟོག་པ་རྣམས་
ཀྱིས་ཀུན་ཏུ་རྟོག་པ་རྣམས་དང་ལྡན་པའི་ཕྱིར་རོ། །ཤཱ་རིའི་བུ། སྐྱེས་བུ་ངན་པ་རྣམས་ཀྱིས་ཀུན་ཏུ་རྟོག་པ་རྣམས་གང་ཞེ་ན། གང་དག་མེད་པ་ལ་རྟོག་པར་བྱེད་པ་སྟེ། མི་གཙང་བ་ལ་གཙང་
བར་རྟོག་པར་བྱེད། འདུ་ཤེས་མེད་པ་ལ་འདུ་ཤེས་སུ་རྟོག་པར་བྱེད། བུད་མེད་ལ་བུད་མེད་དུ་རྟོག་པར་བྱེད། འདོད་ཆགས་དང་བཅས་པ་ལ་འདོད་ཆགས་དང་བཅས་པར་རྟོག་པར་
བྱེད་པ་སྟེ། ཤཱ་རིའི་བུ། དེ་ལྟ་བུ་དེ་དག་ནི། སྐྱེས་བུ་ངན་པ་རྣམས་ཀྱི་ཀུན་ཏུ་རྟོག་པ་རྣམས་ཡིན་ནོ། །ཤཱ་རིའི་བུ། དེ་དག་ནི། ཟ་མ་དང་མ་ནིང་འདོད་པས་ཟིན་པ་རྣམས་ཀྱི་ལས་རྣམས་
ཡིན་ཏེ༑ དེ་དག་སྐྱེས་བུ་དམ་པའི་ལས་རྣམས་ནི། མ་ཡིན་ནོ། །ཤཱ་རིའི་བུ། མ་ནིང་གང་ལ་ལ་ཞིག་སྐྱེས་བུ་ངན་པ་རྣམས་ཀྱི་ཀུན་ཏུ་རྟོག་པ་དེ་ལྟ་བུ་དག་ལ་ཀུན་ཏུ་རྟོག་པར་བྱེད་པ་ནི།
བདག་གིས་རེག་གོ །ཞེས་ཉམས་སུ་མྱོང་བར་བྱེད་དེ། བུ་ག་དགུའི་སྒོ་དང་ལྡན་པ་འདི་མི་གཙང་བ་འཛག་པ་འདི་ལ་གཙང་བར་འདུ་ཤེས་སྐྱེད་པར་བྱེད་དོ། །འདི་དག་ཐམས་ཅད་ནི། བྱ་བ་
མ་ཡིན་པ་སྟེ། དེ་དག་ནི། སྐྱེས་བུ་དམ་པའི་ལས་རྣམས་མ་ཡིན་ནོ། ཤཱ་རིའི་བུ། དགེ་སློང་ངམ། བྲམ་ཟེ་གང་ལ་ལ་དག་འདོད་པའི་ཉེས་དམིགས་ཡང་དག་པ་ཇི་ལྟ་བ་བཞིན་དུ་མི་

66-1-44a

ཤེས་པ་དེ་དག་ནི། བུད་མེད་ལ་ཀུན་ཏུ་རྟོག་ཅིང་མིག་ལ་མཚན་མར་འཛིན་པར་བྱེད་དེ། བཻཌཱུཪྱ་ལྟ་བུའི་འདུ་ཤེས་སུ་བྱེད་ལ་ཆུའི་དབུ་བ་བཞིན་དུ་འདུ་ཤེས་
སུ་ནི་མི་བྱེད་དོ། །ཤཱ་རིའི་བུ། འདི་ལྟ་སྟེ། དཔེར་ན། བོང་མོ་འབྲངས་པ་དང༌། ཕག་མོ་འབྲངས་པ་ནི། འབྲངས་པས་ལུས་སྟོང་པར་འགྱུར་ཞིང་ལུས་ལས་ཤ་མ་མི་གཙང་བ། བཙོག་
པ། བལྟ་བར་བྱ་བ་མ་ཡིན་པ་འབྱུང་ངོ༌། །ཤཱ་རིའི་བུ། མིག་ཀྱང་དེ་དང་འདྲ་བར་བརྗོད་དེ། འདི་ལྟ་སྟེ། དཔེར་ན། བོང་མོའི་ཤ་མའམ། ཕག་མོའམ། ཁྱི་མོའི་ཤ་མ་དང་འདྲ་
བར་མིག་ཀྱང་དེ་བཞིན་འདུག་སྟེ། མིག་གི་འབྲས་བུའི་ནང་དེ་ནི། ཆུའི་ཆུ་བུར་ལྟ་བུར་འདུག་གོ །དེ་ལྟར་མི་གཙང་བ་འབྱུང་ཞིང་དེ་ལྟར་མི་མཐུན་པ་སྟེ། རྣག་དང་ཁྲག་རབ་ཏུ་འཛག་
ཅིང་མི་གཙང་བ་རབ་ཏུ་འཛག་གོ །ཤཱ་རིའི་བུ། མི་གཙང་བ་རྣག་དང་ཁྲག་རབ་ཏུ་འཛག་ཅིང་ཆུའི་སྙིང་པོ་འཛག་པའི་ལུས་ལ་ཆགས་པ་གང་ཡིན་པ་དེ་ལྟ་བུ་ནི། མིག་ཅེས་བརྗོད་
དོ༑ ༑ཤཱ་རིའི་བུ། འདི་ལ་རྒྱུ་གང་གིས་མིག་ཅེས་བྱ་བ་དེའི་རྒྱུ་ནི། གང༌། རྐྱེན་ནི། གང་ཞེ་ན། དེ་ནི། ལུས་ཀྱི་གཙོ་བོ་ཡིན་ཏེ། གཟུགས་ལ་བལྟ་བས་ཐོག་མ་དང༌། དབུས་དང༌།
མཐར་ངོམས་པ་མེད་ལ་ལུས་ཀྱིས་མི་དགེ་བ་རྒྱ་མཚོ་སྙེད་བྱེད་དེ། རྒྱུ་དེས་ན་མིག་ཅེས་བྱའོ། །ཤཱ་རིའི་བུ། འདི་ལ་གང་གིས་ན་དེ་མིག་ཅེས་བྱ་བའི་རྒྱུ་ནི། གང༌། རྐྱེན་ནི། གང་ཞེ་

66-1-44b

ན༑ མི་མཐུན་པའི་ཕྱིར་རོ། །ཤཱ་རིའི་བུ། མིག་གི་མི་མཐུན་པ་དེ་གང་ཞེ་ན། གང་གཟུགས་མེད་པ་ལ་གཟུགས་སུ་འདུ་ཤེས་པ་དང༌། ཚོར་བ་མེད་པ་ལ་ཚོར་བར་འདུ་ཤེས་པ་དང༌། འདུ་
ཤེས་མེད་པ་དང༌། འདུ་བྱེད་རྣམས་མེད་པ་དང༌། རྣམ་པར་ཤེས་པ་མེད་པ་ལ་རྣམ་པར་ཤེས་པར་འདུ་ཤེས་པའོ། །ཡང་འདི་ལ་རྒྱུ་གང་གིས་དེ་མིག་ཅེས་བྱ་བའི་རྒྱུ་ནི། གང༌། རྐྱེན་
ནི༑ གང་ཞེ་ན། འདིས་དགེ་བ་སྤྱོད་པ་ཉམས་པར་བྱེད་དེ། རྒྱུ་དེས་ན་མིག་ཅེས་བྱའོ། །འདིས་དགེ་སློང་གི་དངོས་པོ་ལས་ཉམས་པར་བྱེད་པས་ན་མིག་ཅེས་བྱའོ། །ཤཱ་རིའི་བུ།
མིག་ནི༑ མི་རྟག་པ། མི་བརྟན་པ། ཐེར་ཟུག་མ་ཡིན་པ་སྟེ། རྒྱུ་དེས་ན་མིག་ཅེས་བྱ་བར་ཤེས་པར་བྱའོ། །ཤཱ་རིའི་བུ། དགེ་སློང་མཁས་པ། མང་དུ་ཐོས་པ། ཞུམ་པ་མེད་པ་
རྣམས་ཀྱིས་ནི། མིག་བུད་མེད་མ་ཡིན། སྐྱེས་པ་མ་ཡིན། སྐྱེས་པ་ཅན་མ་ཡིན། སྲོག་མ་ཡིན། གསོ་བ་མ་ཡིན། གང་ཟག་མ་ཡིན་པ་དང༌། ཤཱ་རིའི་བུ། དེ་བཞིན་དུ་སྦྱར་ཏེ་རྣ་བ་
དང༌། སྣ་དང༌། ལྕེ་དང༌། ལུས་དང༌། ཡིད་ནི། བུད་མེད་མ་ཡིན། སྐྱེས་པ་མ་ཡིན། སེམས་ཅན་མ་ཡིན། སྲོག་མ་ཡིན། གསོ་བ་མ་ཡིན། གང་ཟག་མ་ཡིན་ཏེ། དེ་དག་ནི། ཕུང་པོ་
ལྔ་ལ་ཕྱིན་ཅི་ལོག་པ་ལས་བྱུང་བའོ། ཤཱ་རིའི་བུ། དགེ་སློང་ངམ། བྲམ་ཟེ་གང་དག་ཁ་ཅིག་འདོད་པ་རྣམས་ཀྱི་ཉེས་དམིགས་ཡང་དག་པ་ཇི་ལྟ་བ་དེ་བཞིན་དུ་རབ་ཏུ་མི་ཤེས་པ་དེ་དག་ནི་།

66-1-45a

འདོད་ཆགས་ཀྱི་ཡོངས་སུ་གདུང་བས་གདུངས་པར་འགྱུར་ལ། ཁ་དོག་ངན་ཅིང་སྐྱ་སྐྱ་བོར་འགྱུར་རོ། །ཤཱ་རིའི་བུ། འདི་ལྟ་སྟེ། དཔེར་ན། ཤིང་
ལྗོན་པ་ཆེན་པོའི་ལོ་མའམ། ལྗོན་པའི་འབྲས་བུ་སྨིན་པ་འབྲུལ་བའི་ཚེ་སྐྱ་བོར་འགྱུར་རོ། །ཤཱ་རིའི་བུ། དེ་བཞིན་དུ་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་
བསྙེན་མ་གང་དག་ཁ་ཅིག་འདོད་པ་རྣམས་ཀྱི་ཉེས་དམིགས་ཡང་དག་པ་ཇི་ལྟ་བ་བཞིན་དུ་རབ་ཏུ་མི་ཤེས་པ་དེ་དག་ནི། འདོད་ཆགས་ཀྱི་ཡོངས་སུ་གདུང་བས་གདུངས་བར་
འགྱུར༑ ཁ་དོག་ངན་པར་འགྱུར། བསམ་པ་མི་གསལ་བར་འགྱུར། ཁ་དོག་ངན་ཅིང་བལྟ་ན་མི་སྡུག་པར་འགྱུར་རོ། །ཤཱ་རིའི་བུ། དགེ་སློང་གང་དག་གསར་བུ་དར་ལ་
བབ་པ༑ གཞོན་ནུ་རབ་ཏུ་བྱུང་ནས་རིང་པོ་མ་ལོན་པ་དེ་དག་ནི། འདོད་པ་རྣམས་དངོས་པོ་མེད་དོ། །ཞེས་འདོད་པ་རྣམས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། །
འདོད་པའི་རྟོག་པ་སྐྱེས་ནའང་མྱུར་བ་ཉིད་དུ་རབ་ཏུ་ཞི་བར་བྱེད་དེ། །དེ་དག་མི་དགེ་བ་ཡིན་པར་ཤེས་པར་ཡང་བྱེད། ཤཱ་རིའི་བུ། དེ་ལྟར་ན། དགེ་སློང་དག་གིས་འདོད་པ་
རྣམས་ཀྱི་ཉེས་དམིགས་མཐོང་ནས་འདོད་པ་དེ་དག་ལས་ཡིད་འབྱུང་བར་བྱེད། འདོད་ཆགས་དང་བྲལ་བར་བྱེད་དེ། མངོན་པར་དགའ་ནས་ཚངས་པར་སྤྱད་པ་སྤྱོད། བཞིན་དང་

66-1-45b

འཕྲལ་བའི་མདངས་གསལ་བར་འགྱུར་རོ། །ཤཱ་རིའི་བུ། འདི་ལྟ་སྟེ། དཔེར་ན། མི་ཞིག་གི་ལུས་ལ་ནད་ཀྱིས་ཐེབས་ལ་རྣག་སྨིན་ནས་དེའི་ཡན་ལག་དང༌། ཉིད་ལག་ཐམས་ཅད་ལ་རྨའི་
ཁ་བརྒྱད་ཁྲི་བཞི་སྟོང་ཡོད་ལ། རྨའི་ཁ་རེ་རེ་ལའང་སྲིན་བུའི་ཚོགས་བརྒྱད་ཁྲི་བཞི་སྟོང་ཡོད་དེ། དེ་དག་མཆུ་རྣོ་ཞིང་མཆུ་ཁ་གཉིས་ན་ཡོད་ལ། ཁ་ཟས་ཡོངས་སུ་ཟོས་པ་རྣམས་ཀྱིས་ཚིམ་
པར་མི་འགྱུར་ཞིང༌། དེ་མ་དག་མ་སྤུངས་པའི་དྲུང་དུ་འདུག་ན། ཇི་ཙམ་ན་སྲོག་ཆགས་དེ་དག་མེས་གདུངས་པར་གྱུར་བ་དང༌། དེ་ལ་ཕྱིར་ཞིང་ཟ་བར་བྱེད། ཡོངས་སུ་ཟ་བར་བྱེད་ན། ཤཱ་རིའི་
བུ༑ འདི་ཇི་སྙམ་དུ་སེམས། མི་དེ་སྲོག་ཆགས་དེ་དག་གིས་ཟོས་པ་ཡིན་ནམ། འོན་ཏེ་མ་ཟོས། དེ་སྐད་ཅེས་བཀའ་སྩལ་པ་དང༌། ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་སྐད་ཅེས་
གསོལ་ཏོ། །བཅོམ་ལྡན་འདས། བདག་ནི། འདི་ཐོས་པ་ཉིད་ཀྱིས་ལུས་ཀྱི་སྤུ་ཟིང་ཞེས་བགྱིད་པར་གྱུར་ན། མི་དེའི་མི་མཐུན་པ་ལྟ་སྨོས་ཀྱང་ཅི་འཚལ་ཏེ། བཅོམ་ལྡན་འདས།
མི་དེ་ནི༑ སྲོག་ཆགས་ཀྱི་རིགས་དེ་དག་གིས་འཚལ་བ་ལགས་ཀྱི། མ་འཚལ་བ་ནི། མ་ལགས་སོ། །དེ་སྲོག་ཆགས་བརྒྱད་ཁྲི་བཞི་སྟོང་པོ་དེ་དག་གིས་ལུས་གཡའ་བར་བགྱིད་ཅིང་
འདི་ལྟར་བཞི་བར་མ་བགྱིད་ལ། བདེ་བ་ཐོབ་པར་ཡང་མི་བགྱིད་པ་ལགས་སོ། །ཤཱ་རིའི་བུ། འདི་ཇི་སྙམ་དུ་སེམས། མི་དེའི་ལུས་ལ་རྣག་དང་ཁྲག་འཛག་ཅིང་དེ་ལྟ་བུར་གྱུར་པ་དེ་སྨད་པར་

66-1-46a

བྱ་བ་ཡིན་ནམ། གསོལ་པ། སྨད་པར་བགྱི་བ་ལགས། མི་མཐུན་པ་ལགས། བལྟ་བར་མི་འོས་པ་ལགས་སོ། །བཀའ་སྩལ་པ། ཤཱ་རིའི་བུ།
དེ་བཞིན་དུ་དགེ་སློང་མཁས་པ་དག་ནི། འདི་ལ་སོ་སོ་ཡང་དག་པར་སློབ་སྟེ། བུད་མེད་ནི། འདི་ལྟར་བཙོག་པ། འདི་ལྟར་དྲི་ང་བ། འདི་ལྟར་མི་མཐུན་པ། འདི་ལྟར་བལྟ་བར་མི་
འོས་པའོ༑ །ཉོན་མོངས་པ་ཁོལ་བའི་བུད་མེད་དེ་དག་བསྟན་པར་བྱ་བ་མ་ཡིན་ཏེ། འདོད་པ་རྣམས་ནི། དྲི་ང་བའོ། །འདོད་པ་རྣམས་ནི། མི་མཐུན་པའོ། །འདོད་པ་རྣམས་ནི། མི་
གཙང་བའོ། །འདོད་པ་རྣམས་ནི། བལྟ་བར་མི་འོས་པའོ། །ཞེས་བཅོམ་ལྡན་འདས་ཀྱིས་བཀའ་སྩལ་ཏོ་སྙམ་མོ། །ཤཱ་རིའི་བུ། སྐྱེས་པའི་ལུས་ལ་ཡོད་པ་ལྟ་བུ་མ་ཡིན་པ། བུད་
མེད་ལ་ཆེས་ལྷག་པ་སྲིན་བུའི་ཚོགས་ལྔ་ཡོད་དེ། ཤཱ་རིའི་བུ། སྲིན་བུའི་ཚོགས་ལྔ་པོ་དེ་དག་ནི། བུད་མེད་ཀྱི་གཅི་བའི་ལམ་ན་གནས་ཏེ། སྲིན་བུའི་ཚོགས་རེ་རེ་ལ་སྲིན་བུ་བརྒྱད་ཅུ་
བརྒྱད་ཅུ་ཡོད་ལ། མཆུ་རྣོ་ཞིང་མཆུ་ཁ་གཉིས་ན་ཡོད་དེ། དེ་དག་རྟག་ཏུ་རྒྱུན་མི་འཆད་པར་བུད་མེད་ཀྱི་ལུས་ལ་ཟའོ། །དེས་ན་ཉོན་མོངས་པ་དག་གིས་བུད་མེད་ལོག་པར་གཡེམ་སྤྱོད་སྟེ། འདོད་
པ་ཡོངས་སུ་སྤྱོད་པ་དག་གིས་ངོམས་མི་མྱོང་ངོ༌། །ཤཱ་རིའི་བུ། དེ་ལྟར་ན། འདོད་པ་རྣམས་ནི། ཉེས་དམིགས་ཡིན་པར་མཐོང་ན། དེ་དག་འདོད་པ་རྣམས་ལས་ཡིད་འབྱུང་བར་འགྱུར། འདོད་

66-1-46b

ཆགས་དང་བྲལ་བར་འགྱུར་ཏེ། མངོན་པར་དགའ་ནས་ཚངས་པར་སྤྱད་པ་སྤྱོད་ཅིང་བཞིན་དང་འཕྲལ་བའི་མདངས་གསལ་བ་ཡིན་ནོ། །ཤཱ་རིའི་བུ། འདི་ནི། འདོད་པའི་ཕུང་པོ་ལས་
བརྩམས་ནས་ཆོས་བསྟན་པ་ཡིན་ཏེ། ཤཱ་རིའི་བུ། འདོད་པ་ཡོངས་སུ་སྤྱོད་པ་དག་ལས་ཡིད་འབྱུང་བར་བྱའོ། །ཤཱ་རིའི་བུ། ཀུན་ནས་ཉོན་མོངས་པ་གང་ཞེ་ན། ཤཱ་རིའི་བུ། ཀུན་ནས་ཉོན་
མོངས་པ་ནི། རང་གིས་བྱས་བའོ། །ཤཱ་རིའི་བུ། རྣམ་པར་བྱང་བ་དང༌། རྣམ་པར་ཞི་བ་གང་ཞེ་ན། ཤཱ་རིའི་བུ། རྣམ་པར་བྱང་བ་དང༌། རྣམ་པར་ཞི་བ་ནི། རང་གིས་བྱས་པའོ། །ཤཱ་རིའི་བུ།
ཀུན་ནས་ཉོན་མོངས་པ་ནི། གང༌། རང་གིས་བྱས་པ་ནི། གང་ཞེ་ན། ཆོས་སུ་འདུ་ཤེས་པ་ལ་མངོན་པར་ཞེན་པ་གང་ཡིན་པའོ། །ཆོས་སུ་འདུ་ཤེས་པ་ལ་མངོན་པར་ཞེན་པ་གང་ཞེ་ན། འདི་ལྟ་
སྟེ༑ སྐྱེ་བར་འདུ་ཤེས་པ་དང༌། འགག་པར་འདུ་ཤེས་པ་དང༌། བདག་ཡོད་པ་དང༌། བདག་མེད་པར་བདག་ཏུ་བདུ་ཤེས་པ་ལ་མངོན་པར་ཞེན་པ་ཡོད་དེ། དེ་ནི། དེ་བཞིན་གཤེགས་པས་ཆོས་
ཀྱི་ཕུང་པོ་ཞེས་བཀའ་སྩལ་ཏོ། །ཤཱ་རིའི་བུ། བྱིས་པ་སོ་སོའི་སྐྱེ་བོ་རྣམས་ནི། ལོང་བ་ཡིན་ཏེ། གཟུགས་ཀྱི་ཕུང་པོའོ། །ཞེས་རློམ་སེམས་སུ་བྱེད། ཚོར་བ་དང༌། འདུ་ཤེས་དང༌། འདུ་
བྱེད་རྣམས་དང༌། རྣམ་པར་ཤེས་པའི་ཕུང་པོའོ། །ཞེས་རློམ་སེམས་སུ་བྱེད་དེ། རློམ་སེམས་སུ་བྱེད་ན་འཆིང་ངོ༌། །རློམ་སེམས་སུ་མི་བྱེད་ན་གྲོལ་ལོ། །ཤཱ་རིའི་བུ། རློམ་སེམས་སུ་བྱེད་

66-1-47a

པ་གང་ཡིན་པ་དེ་ནི། གཟུགས་ཀྱི་ཕུང་པོར་འགྱུར་རོ། །ཤཱ་རིའི་བུ། བཅུ་པོ་འདི་དག་ནི། ཚུལ་ཁྲིམས་འཆལ་པའི་ཆལ་པའི་ཚུལ་ཁྲིམས་ཀྱི་ཉེས་པ་
ཡིན་ཏེ༑ བཅུ་གང་ཞེ་ན། ཚུལ་ཁྲིམས་འཆལ་པ་ནི། འཆི་བའི་དུས་ཀྱི་ཚེ་གདུང་བར་འགྱུར་བ་དང༌། དགེ་སློང་ཚུལ་ཁྲིམས་ཉམས་པ་འགྱོད་པར་འགྱུར་བ་དང༌། མནར་མེད་པར་
འགྲོའོ༑ ༑ཞེས་འཁོར་གྱི་ནང་ན་འདུག་ན་སྐྲག་པ་དང༌། བདག་ཉིད་ཚུལ་ཁྲིམས་ལ་སྐུར་བ་འདེབས་པ་དང༌། བདག་ནི། སངས་རྒྱས་རྣམས་ཀྱིས་ཡོངས་སུ་སྤངས་པ་དང༌། བདག་ནི།
ཉན་ཐོས་རྣམས་ཀྱིས་ཡོངས་སུ་སྤངས་པ་དང༌། བདག་ནི། ལྷ་རྣམས་ཀྱིས་ཡོངས་སུ་སྤངས་པའི་སྙམ་པ་དང༌། འཆི་བའི་ཚེ་འཇིགས་པ་དང་བཅས་པ་དང༌། ངན་འགྲོར་འགྲོ་བ་དང་།
མིའི་ལུས་ཐོབ་པར་དཀའ་བའོ། །ཤཱ་རིའི་བུ། དེ་དག་ནི། དགེ་སློང་ཚུལ་ཁྲིམས་འཆལ་བའི་འཆལ་པའི་ཚུལ་ཁྲིམས་ཀྱི་ཉེས་པ་སྟེ། ཚུལ་ཁྲིམས་འཆལ་པ་ནི། འཆི་བའི་
དུས་ཀྱི་ཚེ་གདུང་བ་འབྱུང་བར་འགྱུར་རོ། །ཤཱ་རིའི་བུ། དེ་ལྟ་བས་ན་འདོད་པ་རྣམས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱའོ། །ཤཱ་རིའི་བུ། འདི་ལ་དགེ་སློང་དགོན་པ་ན་
གནས་པའམ། ཤིང་དྲུང་ན་གནས་པའམ། ཁང་སྟོང་ན་གནས་པའམ། བླ་གབ་མེད་པ་ན་གནས་པ་ནི། འདོད་པ་རྣམས་ནི། དྲི་ང་བའོ། །འདོད་པ་རྣམས་ནི། མི་མཐུན་པའོ། །

66-1-47b

འདོད་པ་རྣམས་ནི། རྨའི་ཁ་ལྟ་བུའོ། །འདོད་པ་རྣམས་ནི། བལྟ་བར་མི་འོས་པའོ། །འདོད་པ་རྣམས་ནི། སྨད་པར་བྱ་བའོ། །འདོད་པ་རྣམས་ནི། བཤང་བས་ཡོངས་སུ་གང་བའི་རོ་ལྟ་
བུའོ༑ ༑ཞེས་དེ་ལྟར་སོ་སོར་ཡང་དག་པར་སློབ་བོ། །དེ་དག་ནི། བྱིས་པ་འཕྱར་བའི་སྤྱོད་ཡུལ་ཡིན་ཏེ། ཤཱ་རིའི་བུ། བུད་མེད་ལ་བསྟེན་པ་དང་བསྙེན་པས་ཆོག་གོ །ཤཱ་རིའི་བུ། བུད་
མེད་ཀྱི་ལུས་ཕྱིས་དང་མཆིལ་མས་ཡོངས་སུ་གང་བ་དེ་ལ་སུ་ཞིག་དགའ་སྟེ། ཤཱ་རིའི་བུ། དེ་དག་ནི། འཇིག་རྟེན་གྱི་ཁྱི་རོ་རུལ་པ་དང་འདྲ་བར་སྨད་པར་བྱ་བ་ཡིན་ནོ། །ཤཱ་རིའི་བུ་།
འདི་ལྟ་སྟེ། དཔེར་ན། ཁྱི་རོ་མི་གཙང་བ། རུལ་པ། དྲི་ང་བ། མདོག་མི་སྡུག་ཅིང་སྔོ་ལ་པགས་པ་མུགས་པ། སྲོག་ཆགས་ཀྱིས་ཡོངས་སུ་གང་བ་ཞིག་ལམ་ག་ན་སྣང་ལ། དེའི་སྟེང་ན་
ཆར་པའང་བབ་ཅིང་དེ་རླུང་གིས་ཀྱང་ཀུན་ནས་བཏབ། དེར་མི་རྣམས་ཀྱང་ཀུན་ནས་འཁོར་བར་གྱུར་ཏེ། དེ་དག་གིས་དྲི་དེ་ཚོར་ན། ཤཱ་རིའི་བུ། འདི་ཇི་སྙམ་དུ་སེམས། མི་དེ་དག་དྲི་མི་ཞིམ་
པ་དེ་སྣོམ་པར་བྱེད་དམ། འོན་ཏེ་མི་སྣོམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་
འདི་སྐད་ཅེས་བཀའ་སྩལ་ཏོ། །ཤཱ་རིའི་བུ། འདི་ཇི་སྙམ་དུ་སེམས། ཁྱི་རོ་དེ་ལ་རིག་པར་བྱེད་དམ། སྐྱོད་པར་བྱེད་དམ། མངོན་པར་དགའ་བར་བྱེད་ན། དེ་སྐྱེ་བོ་མང་པོས་བསྔགས་པར་བྱ་

66-1-48a

བ་ཡིན་ནམ། དེ་སྐད་ཅེས་བཀའ་སྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་ཤཱ་རིའི་བུས་འདི་སྐད་ཅེས་གསོལ་ཏོ། །བཅོམ་ལྡན་འདས། མི་
དེ་ནི༑ བལྟ་བར་དཀའ་སྟེ། དེ་ལ་བསྔགས་པར་ག་ལ་བགྱིད། དེ་སྐད་ཅེས་གསོལ་བ་དང༌། བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །
ཤཱ་རིའི་བུ། ཁྱི་རོ་དེ་ལ་འཁྱུད་པར་བྱེད་པའམ། སྐྱོད་པར་བྱེད་པའམ། མངོན་པར་དགའ་བའི་མི་དེ་ལ་ནི། དེ་བཞིན་གཤེགས་པས་བསྔགས་པ་མཛད་ཀྱི། གང་ཞིག་བུད་མེད་
ཡུལ་གྱི་བཟང་མོ་ན་ཚོད་ལོ་བཅུ་དྲུག་ལོན་པའམ། ལྷག་པ་ལྟ་བུ། གཟུགས་བཟང་བ། མཛེས་པ། བལྟ་ན་སྡུག་པ། ནུ་མ་རྒྱས་པས་མཛེས་པ། རྒྱན་གྱིས་བརྒྱན་པ། ཤིན་
ཏུ་གཞོན་པ། རེག་ན་བདེ་བ། ནད་དང་བྲལ་བ་དེ་ལ་ཐ་ན་རྐང་པའི་མཐེ་བོས་རེག་པར་བྱེད་པའི་མི་དེ་ལ་ནི། དེ་བཞིན་གཤེགས་པས་བསྔགས་པར་མི་མཛད་དེ། ཤཱ་རིའི་བུ། ཡུལ་
གྱི་བཟང་མོ་དེ་ལ་ཐ་ན་རྐང་བའི་མཐེ་བོས་རེག་པར་བྱེད་པའི་མི་གང་ཟག་དེ་ལྟ་བུ་དེ་ནི། ཤིན་ཏུ་སྨད་པར་བྱ་བ་ཡིན་ཏེ། ཁྱི་རོ་དེ་ལ་འཁྱུད་པར་བྱེད་པའམ། སྐྱོད་པར་བྱེད་པའམ།
མངོན་པར་དགའ་བར་བྱེད་པ་ནི། དེ་ལྟ་མ་ཡིན་ནོ། །ཤཱ་རིའི་བུ། འདི་ཇི་སྙམ་དུ་སེམས། ཁྱི་རོལ་འཁྱུད་པའམ། རེག་པས་སེམས་ཅན་དམྱལ་བར་འགྲོ་བར་འགྱུར་རམ། གསོལ་བ།

66-1-48b

བཅོམ་ལྡན་འདས། དེ་ནི། མ་ལགས་སོ། །བཀའ་སྩལ་པ། ཤཱ་རིའི་བུ། འདི་ལྟར་དགེ་སློང་གིས་འདོད་པ་རྣམས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱའོ། །ཤཱ་རིའི་བུ། ཇི་ལྟར་ན། དགེ་
སློང་གིས་ལུས་ལ་ཉེས་དམིགས་ཀྱི་འདུ་ཤེས་བསྐྱེད་པར་བྱ་ཞེ་ན། ཤཱ་རིའི་བུ། ལུས་འདི་ནི། གནོད་པ་མང་པའོ། །འཁྲུག་པ་མང་པའོ། །ཤཱ་རིའི་བུ། བུད་མེད་ཀྱི་ལུས་ལ་ནི། སྐྱེས་པའི་ལུས་
ལ་ཡོད་པ་ལྟ་བུ་མ་ཡིན་པ་ཆེས་ལྷག་པ་སྲིན་བུའི་ཚོགས་ཉི་ཤུ་རྩ་ལྔ་ཡོད་དེ། ཤཱ་རིའི་བུ། བུད་མེད་ཀྱི་མགོ་ཀླད་པའི་ནང་ན་སྲིན་བུའི་ཚོགས་འཕྲོག་བྱེད་ཅེས་བྱ་བ་དག་ཡོད་དེ། དེ་དག་བུད་མེད་ཀྱི་ཀླད་
པ་ལ་ཟ་བར་བྱེད་དོ། །ཤཱ་རིའི་བུ། བུད་མེད་ཀྱི་སྣའི་ནང་ན་སྲིན་བུའི་ཚོགས་ཁ་རྫོགས་ཞེས་བྱ་བ་དག་ཡོད་དེ། དེ་དག་བུད་མེད་ཀྱི་ཁ་སྤུ་ལ་ཟ་སྟེ། དེས་ན་བུད་མེད་ལ་ཁ་སྤུ་མི་སྐྱེའོ། །ཤཱ་
རིའི་བུ༑ བུད་མེད་ཀྱི་རྣ་ཁུང་ན་སྲིན་བུའི་ཚོགས་ཟ་བར་བྱེད་པ་ཞེས་བྱ་བ་ངག་ཡོད་དེ། དེ་དག་བུད་མེད་ཀྱི་རྣ་བ་ལ་ཟ་ཞིང་བུད་མེད་ཀྱི་རྣ་བ་འབིགས་པར་བྱེད་དོ། །ཤཱ་རིའི་བུ། བུད་མེད་ཀྱི་
མགྲིན་པའི་མཚམས་དང༌། མགོ་བོའི་མཚམས་ལ་སྲིན་བུའི་ཚོགས་ཞེན་བྱེད་ཅེས་བྱ་བ་དག་ཡོད་དེ། དེ་དག་བུད་མེད་ཀྱི་རྣ་བ་ཟ་ཞིང་བུད་མེད་ཀྱི་རྣ་བ་འབིགས་པར་བྱེད་ལ་མིག་ཀྱང་རྣོ་བར་བྱེད་དོ། །ཤཱ་
རིའི་བུ༑ སྐྱེས་པའི་རྣ་བ་ལ་མི་འབིགས་ཀྱི་བུད་མེད་ཀྱི་རྣ་བ་ལ་འབིགས་སོ། །ཤཱ་རིའི་བུ། བུད་མེད་ལ་སྲིན་བུའི་ཚོགས་ཨ་བ་རེ་བ་ན་ཞེས་བྱ་བ་དག་ཡོད་དེ། དེ་དག་རྟག་ཏུ་རྒྱུན་མི་འཆད་པར་བུད་

66-1-49a

མེད་ཀྱི་ཁ་ལ་ཟ་སྟེ། དེས་ན་བུད་མེད་ཀྱི་མགུལ་དམའ་བ་ཡིན་ཏེ། སྐྱེས་པ་ལ་ནི། དེ་ལྟ་བུ་མེད་དོ། །བཟའ་བ་དང་བཅའ་བ་ཁར་བཅུག་མ་ཐག་ཏུ་ཐོག་མར་
དེ་དག་ཟ་བར་བྱེད་དོ། །དེ་དག་ཉལ་ཉིལ་བུད་མེད་ཀྱི་ནུ་མའི་ནང་དུ་འཇོག་སྟེ། དེས་ན་བུད་མེད་ནུ་མ་འཕྱང་བ་ཡིན་ནོ། །གང་གི་ཚེ་བུད་མེད་སྦྲུམ་པར་གྱུར་པ་དེའི་ཚེ་སྲིན་བུ་དེ་དག་ཀྱང་
སྦྲུམ་པར་གྱུར་ཏེ། དེས་ན་བུད་མེད་ཀྱི་ནུ་ཞོ་མང་བ་ཡིན་ནོ། །ཤཱ་རིའི་བུ། བུད་མེད་ཀྱི་ལུས་ཀྱི་ནང་མངལ་གྱི་གནས་གང་ན་མངལ་ཡོད་པའི་ཕྱོགས་དེ་ན་སྲིན་བུ་ཟད་པར་བྱེད་པ་དཔའ་
བ་ཞེས་བྱ་བ་དག་ཡོད་དེ། དེ་དག་སྲིན་བུ་རབ་ཏུ་ལྡག་བྱེད་ཅེས་བྱ་བ་དག་བསད་ནས་ཟའོ། །དེ་དག་སྲིན་བུ་རབ་ཏུ་ལྡག་བྱེད་དེ་དག་མ་རྙེད་ན་དེ་དག་ཀྱང་འཆིའོ། །སྲིན་བུའི་ཚོགས་དེ་
གཉིས་ཀ་ཤི་སྟེ་མེད་པ་དང༌། ཕ་མ་འདུས་པ་ལས་མངལ་ཆགས་པར་འགྱུར་རོ། །ཤཱ་རིའི་བུ། བུད་མེད་ཀྱི་ལུས་ལ་ལུས་ཀྱི་ནང་སྐྱེ་གནས་ཀྱི་སྒོ་ན་སྲིན་བུའི་ཚོགས་བཞི་ཡོད་དེ་།
འདི་ལྟ་སྟེ། མཆུ་མཆོག་ཅེས་བྱ་བ་དང༌། གོང་བུ་སྦེད་ཅེས་བྱ་བ་དང༌། རླུང་འབྱིན་ཅེས་བྱ་བ་དང༌། འདོད་ལེན་ཅེས་བྱ་བ་སྟེ། དེ་དག་རྟག་ཏུ་རྒྱུན་མི་འཆད་པར་བུད་མེད་ཀྱི་
ལུས་ལ་ཟ་སྟེ། དེས་ན་བུད་མེད་ཉོན་མོངས་པ་རྣམས་ཀྱིས་ཤིན་ཏུ་འབར་བར་བྱས་ཏེ་འདོད་པ་ཡོངས་སུ་སྤྱད་པས་མི་ངོམས་པ་ཡིན་ནོ། །དེ་ལྟ་བས་ན། དེ་བཞིན་གཤེགས་པས་བུད་མེད་ཀྱི་

66-1-49b

སྐྱོན་ཆེས་ལྷག་པ་དེ་དག་མཁྱེན་ནས་བསླབ་པའི་གཞི་ལྷག་པ་དང་བཅའ་བར་མཛད་དོ། །ཤཱ་རིའི་བུ། ཆོས་ཀྱི་ཕུང་པོའི་ཆོས་ཀྱི་རྣམ་གྲངས་འདི་ཡང་དང་ཡང་དུ་འཁོར་བཞི་པོ་དག་ལ་སྟོན་ཅིག །
དེ་ཅིའི་ཕྱིར་ཞེ་ན། འདོད་པ་རྣམས་ནི། སྨད་པར་བྱ་བ་ཡིན་པར་ཤེས་པར་འགྱུར། ལུས་ནི། སྨད་པར་བྱ་བ་ཡིན་པར་ཤེས་པར་འགྱུར་བའི་ཕྱིར་རོ། །ཤཱ་རིའི་བུ། དེ་ལྟར་ལུས་འདི་བཅོས་མ་
ཡིན་པར་ཤེས་ནས་བྱིས་པ་སོ་སོའི་སྐྱེ་བོ་ཐོས་པ་དང་མི་ལྡན་པ་མ་གཏོགས་པར་སུ་ཞིག་འདོད་པ་རྣམས་ལ་སྟེན་པར་བྱེད་དེ། དེ་ནི། གནས་མེད་དོ། །ཤཱ་རིའི་བུ། དེ་ལྟ་བས་ན། ལུས་འདི་
ལ་མངོན་པར་དགའ་བར་མི་བྱ། ལྷག་པར་ཆགས་པར་མི་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས་དེ་བཞིན་དུ་སྟོན་
པས་གཞན་ཡང་འདི་སྐད་ཅེས་བཀའ་སྩལ་ཏོ། །ལུས་ནི་མི་གཙང་ལས་བྱུང་སྟེ། །རྟག་ཏུ་སྲོག་ཆགས་རྣམས་ཀྱང་གནས། །གཅིན་དང་རྟུག་པས་རབ་གང་ན། །དེ་ལ་བྱིས་པ་རབ་ཏུ་ཆགས་།
དགེ་སློང་བ་དང་དགེ་སློང་མ། །དགེ་བསྙེན་ཕ་དང་དགེ་བསྙེན་མ། །འདི་ཐོས་ནས་ནི་འདོད་ཆགས་འབྲལ། །འདོད་ཆགས་བྲལ་ནས་རྣམ་པར་གྲོལ། །ཆོས་དང་ལྡན་པ་རྣམས་ལ་ནི། །ཉེས་
པ་འདི་དག་ངས་མ་བསྟན། །གང་དག་འདོད་ལ་ལོངས་སྤྱོད་པ། །དེ་དག་ལ་ནི་སྐྱོན་རྣམས་བཤད། །སངས་རྒྱས་ཀྱིས་ནི་བསྟན་པ་བཞིན། །བུད་མེད་མཐོང་ན་སུ་རྟོག་སྟེ། །ཡང་དག་བསྐུལ་བ་

66-1-50a

ཤེས་ནས་སུ། །མཁས་པ་དེ་དག་རྟོག་མི་བྱེད། བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཚེ་དང་ལྡན་པ་ཤཱ་རིའི་བུ་དང༌། ལྷ་དང༌། མི་དང༌། ལྷ་
མ་ཡིན་དུ་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་ཆོས་ཀྱི་ཕུང་པོ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    །།
རྒྱ་གར་གྱི་མཁན་པོ་པྲ་ཛྙཱ་ཝརྨ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།    རྒྱ་གར་སྐད་དུ། ཨཱཪྱ་བ་ར་མཱརྠ་དྷརྨ་བི་ཛ་ཡ་ནཱ་མ་མ་ཧཱ་ཡཱ་ན་སཱུ་ཏྲ། བོད་
སྐད་དུ༑འཕགས་པ་དོན་དམ་པའི་ཆོས་ཀྱིས་རྣམ་པར་རྒྱལ་བ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་
བདག་གིས་ཐོས་པ་དུས་གཅིག་ན། བཅོམ་ལྡན་འདས་མངོན་པར་རྫོགས་པར་སངས་རྒྱས་ནས་རིང་པོ་མ་ལོན་པར་ག་ཡའི་རི་ལ་དགེ་སློང་མངོན་པར་ཞུགས་པ་མངོན་པར་ཞུགས་པ་
རྣམས་དང༌། བྱང་ཆུབ་སེམས་དཔའ་བྱེ་བ་ཕྲག་དགུ་བཅུ་རྩ་དགུ་དང་ཐབས་ཅིག་ཏུ་བཞུགས་ཏེ། ལྷ་བྱེ་བ་ཕྲག་ཉི་ཤུ་རྩ་བརྒྱད་དང༌། དགེ་སློང་དང༌། དགེ་སློང་མ་དང༌། དགེ་བསྙེན་
དང༌། དགེ་བསྙེན་མ་བརྒྱད་ཁྲི་དྲུག་སྟོང་དང༌། གྱད་དྲུག་ཁྲི་དང༌། གཅེར་བུ་པ་བྱེ་བ་ཕྲག་བཅུ་གཉིས་དང༌། དྲང་སྲོང་ཆེན་པོ་མངོན་པར་ཤེས་པ་ལྔ་དང་ལྡན་པ། གདུང་བ་ལྔས་ཡན་

66-1-50b

ལག་ཆོག་པ་ལྔ་བརྒྱ་ཡན་ལག་དཀར་བ། ཤ་མེད་ཅིང་རུས་མགོ་ལྤགས་ཀྱིས་ཡོག་པ། ལྟོ་ཞར་ཞིང་སྐྲའི་ཁུར་ཁྱེར་བ། ལུས་རྒུ་བ། གཡང་གཞི་དང་ཤིང་ཤུན་གྱོན་པ། ལག་ན་རིལ་པ་ཐོགས་
པ་བརྒྱད་ཁྲི་བཞི་སྟོང་དང་ཡང་ཐབས་གཅིག་གོ །རྒལ་བར་འདུན་པ་རྣམས་དང་ཡང་ཐབས་ཅིག་གོ །དེ་ནས་བཅོམ་ལྡན་འདས་རི་ནག་པོ་རྣམས་ཀྱི་ནང་ན་རིའི་རྒྱལ་པོ་རི་རབ་ལྟར་དྲང་སྲོང་རྣམས་
ཀྱི་ནང་ན་ལྷམ་མེ། ལྷན་ནེ། ལྷང་ངེ་སྟེ། ལུག་རྣམས་ཀྱི་ནང་ན་གླང་པོ་ཆེའི་རྒྱལ་པོ་མཆེ་བ་དྲུག་པ་འདྲ་ལ། སྲིན་བུ་མེ་ཁྱེར་གྱི་དྲུང་ན་ཉི་ཟླ་དང་མཚུངས་ཤིང༌། རྩྭ་ཀ་ཤིའི་མེ་ཏོག་གི་
ནང་ན་མནྡཱ་ར་བའི་ཡལ་ག་དང་འདྲ་ལ། ནམ་མཁའ་ལྡིང་གི་རྒྱལ་པོ་བྱ་རོག་གིས་བསྐོར་བ་དང་འདྲ་བར་བཅོམ་ལྡན་འདས་དྲང་སྲོང་རྣམས་ཀྱི་ནང་ན་ཉིས་འགྱུར་དུ་མཛེས་སོ། །དེ་ནས་བཅོམ་ལྡན་
འདས་རིན་པོ་ཆེའི་གཏོང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། རྫུ་འཕྲུལ་གྱི་ཆོ་འཕྲུལ་དཔག་ཏུ་མེད་པར་མཛད་ཅིང་གློ་གཡས་གཡོན་གཉིས་ནས་འོད་ཟེར་ཕྱུང་སྟེ། དེ་བཞིན་
གཤེགས་པ་བྱེ་བ་དཔག་ཏུ་མེད་པ་ཕྱུང༌། བྱང་ཆུབ་སེམས་དཔའ་བྱེ་བ་དཔག་ཏུ་མེད་པ་དང༌། བརྒྱ་བྱིན་དང༌། ཚངས་པ་དང༌། འཇིག་རྟེན་སྐྱོང་བ་དཔག་ཏུ་མེད་པ་ཕྱུང༌། དགྲ་བཅོམ་པ་བརྒྱ་
སྟོང་དཔག་ཏུ་མེད་པ་ཕྱུང༌། དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་བརྒྱ་སྟོང་དཔག་ཏུ་མེད་པ་ཕྱུང༌། འཁོར་ལོས་བསྒྱུར་བ་དང༌། སྟོབས་ཀྱི་འཁོར་ལོས་བསྒྱུར་བ་

66-1-51a

དང༌། ཁམས་ཀྱི་རྒྱལ་པོ་དང༌། རིག་སྔགས་འཆང་དཔག་ཏུ་མེད་པ་ཕྱུང༌། རྒྱ་དང༌། རི་བྲགས་པ་དང༌། འགྲོ་ལྡིང་བ་དང༌། ལྷོ་ཕྱོགས་པ་དང༌། ནགས་
ཁྲོད་པ་དཔག་ཏུ་མེད་པ་ཕྱུང༌། རྒྱལ་རིགས་ཤིང་སཱ་ལ་ཆེན་པོ་ལྟ་བུ་དང༌། བྲམ་ཟེ་དང་ཁྱིམ་བདག་ཤིང་སཱ་ལ་ཆེན་པོ་ལྟ་བུ་དང༌། མི་གཟུགས་དང༌། ཆ་བྱད་དང༌། མདོག་དང༌། སྨྲ་བའི་སྐད་
སྣ་ཚོགས་པ་ཇི་སྙེད་པ་དང༌། ལྷའི་རིས་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པའི་སྐུ་ལས་ཕྱུང་ངོ༌། །དེ་ནས་འཁོར་ཆེན་པོ་དེ་ཐེ་ཚོམ་དུ་གྱུར་ནས་ཕན་ཚུན་གདོང་དུ་ལྟའོ། །
བྱང་ཆུབ་སེམས་དཔའ་རྣམས་རབ་ཏུ་དགའ་སྟེ། རིན་པོ་ཆེའི་ཆར་འབེབས་པ་ནས་རྒྱན་ཐམས་ཅད་ཀྱི་བར་གྱི་ཆར་འབེབས་སོ། །དེ་ནས་བཅོམ་ལྡན་འདས་རིན་པོ་ཆེ་གཏོང་བའི་ཏིང་ངེ་
འཛིན་ལས་བཞེངས་ཏེ། སེངྒེ་བསྒྱིངས་པས་ཕྱོགས་བཅུར་རྣམ་པར་གཟིགས་སོ། །བཅོམ་ལྡན་འདས་ཀྱིས་ཕྱོགས་བཅུར་གཟིགས་མ་ཐག་ཏུ་དེ་ནས་ཕྱོགས་བཅུའི་སངས་རྒྱས་ཀྱི་ཞིང་
དག་ནས་སངས་རྒྱས་བཅོམ་ལྡན་འདས་ཇི་སྙེད་སངས་རྒྱས་ཀྱི་སྤྱན་ལ་སྣང་བ་དེ་དག་ཐམས་ཅད་ལག་མཐིལ་དུ་བཞག་པ་བཞིན་དུ་མི་མཇེད་ཀྱི་འཇིག་རྟེན་གྱི་ཁམས་སུ་ཀུན་ཏུ་སྣང་ངོ༌། །དེ་
བཞིན་གཤེགས་པ་ཐམས་ཅད་ཀྱིས་ཀྱང་བཅོམ་ལྡན་འདས་ཤཱཀྱ་ཐུབ་པས་ཇི་ལྟར་ཕྱུང་བ་དེ་འདྲ་བའི་རྫུ་འཕྲུལ་གྱི་ཆོ་འཕྲུལ་ཕྱུང་སྟེ། དེ་བཞིན་གཤེགས་པ་རྣམས་ཀྱི་སྤྲུལ་པ་ཕྱུང་བ་ཇི་

66-1-51b

སྙེད་པ་དེ་དག་ཐམས་ཅད་ཀྱང་བཅོམ་ལྡན་འདས་ག་ལ་བ་དེ་ལོགས་སུ་དོང་སྟེ་ཕྱིན་ནས་བཅོམ་ལྡན་འདས་ཀྱི་འཁོར་གྱི་ནང་དུ་འདུས་པར་གྱུར་ཏོ། །བྱང་ཆུབ་སེམས་དཔའ་དཔག་ཏུ་མེད་པ་དག་
ཀྱང་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་གངྒཱའི་བྱེ་མ་སྙེད་དག་དང་ལྷན་ཅིག་ཏུ་དེ་བཞིན་གཤེགས་པ་ལ་མཆོད་པ་ཆེན་པོ་དཔེ་མེད་པ་ཐོགས་ཏེ་འདིར་ལྷགས་སོ། །དེ་བཞིན་
དུ་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་དུ་མ་དེ་དག་ཀྱང་བཅོམ་
ལྡན་འདས་ཀྱི་རྫུ་འཕྲུལ་གྱི་ཆོ་འཕྲུལ་དེ་མཐོང་ནས་བཅོམ་ལྡན་འདས་ག་ལ་བ་དེར་དོང་ངོ༌། །དེ་ནས་གང་དག་ཕྱོགས་བཅུ་ནས་ལྷགས་པའི་བྱང་ཆུབ་སེམས་དཔའ་དེ་དག་གིས་མཆོད་
པ་བླ་ན་མེད་པས་བཅོམ་ལྡན་འདས་ལ་བསྙེན་བཀུར་བྱས་ཏེ་ཕ་རོལ་ཏུ་ཕྱིན་པ་དྲུག་གིས་ཡོངས་སུ་བསྒྲུབས་པའི་སྟན་དག་ལ་འཁོད་དོ། །མི་དང༌། མི་མ་ཡིན་པའི་བར་དུའང་ཅི་རིགས་
པའི་སྟན་དག་ལ་འཁོད་དོ། །གང་དག་བཅོམ་ལྡན་འདས་ཀྱིས་སྤྲུལ་བ་ཕྱུང་བ་དེ་དག་ཀྱང་མནར་མེད་པ་ཡན་ཆད་འོག་མིན་གྱི་གནས་མན་ཆད་དུ་མངོན་པར་བྱུང་སྟེ་སླར་ཡང་ལོག་གོ །ཕྱོགས་
བཅུའི་སངས་རྒྱས་རྣམས་ཀྱིས་སྤྲུལ་བ་ཕྱུང་བ་ཇི་སྙེད་པ་དེ་དག་ཐམས་ཅད་ནི། བཅོམ་ལྡན་འདས་ཤཱཀྱ་ཐུབ་པའི་སྤུའི་ཁུང་བུ་ཐམས་ཅད་དུ་ནུབ་བོ། །གང་དག་བཅོམ་ལྡན་འདས་ཀྱི་སྤྲུལ་བ་ཕྱུང་

66-1-52a

བ་དེ་དག་ན། སངས་རྒྱས་ཐམས་ཅད་ཀྱི་སྐུ་རྣམས་སུ་ནུབ་བོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་པའི་ཕུང་པོ་ཞེས་བྱ་བ་སྟན་ལས་
ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་བུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་བཅོམ་ལྡན་འདས་
ལ་ཚིགས་སུ་བཅད་པ་འདི་དག་གིས་མངོན་པར་བསྟོད་དོ། །ཀྱེ་མ་མི་རྣམས་ཀྱི་ནི་འདྲེན་པ་ཡིས། །སྔོན་ཆད་མ་བྱུང་མཛད་པ་སྣ་ཚོགས་འདི། །སྐྱེ་རྒུ་ཀུན་ལ་མྱུར་དུ་ཀུན་བསྟན་པ། །དེ་ཡིས་
བདུད་སྡེ་ཐམས་ཅད་མོག་མོག་བགྱིས། །ཕན་ཚུན་དག་ཏུ་ཚིག་ཏུ་སྨྲ་བགྱིད་པ། །ཀྱེ་མའོ་ཤིན་ཏུ་ངོ་མཚར་ཆེ་ཞེས་མཆི། །བདག་ཅག་ཅི་ཞིག་ཕྱིར་ནི་འདིར་ལྷགས་ཀྱེ། །བདག་ཅག་
བཅོམ་མོ་བདག་ཅག་བཅོམ་ཞེས་མཆི། །དཀའ་ཐུབ་ཅན་བདག་དཀའ་ཐུབ་ཅན་མི་འགྱུར། །ཉམ་ཆུང་ལུས་ལ་པགས་པ་ཙམ་ཞིག་ལས། །བདག་འཁོགས་བདག་བསྐམས་བདེ་
བ་རྣམས་ལས་ཉམས། །བདག་ཅག་རྫུ་འཕྲུལ་ཐོབ་པར་གྱུར་མ་ཡིན། །ཡི་གེ་མ་མཆིས་རྫུ་འཕྲུལ་གསུམ་རྣམས་ཀྱིས། །བསྟན་པའི་དགྲ་རྣམས་མོག་མོག་གྱུར་པར་མཛད། །བསྟན་
པའི་འདྲེན་པ་ཁྱོད་ཀྱིས་དེ་རིང་ནི། །སངས་རྒྱས་སྲས་ལ་དུས་སྟོན་ཆེན་པོ་མཛད། །འཁོར་འདི་ཐམས་ཅད་ཐེ་ཚོམ་འཚལ་བར་འགྱུར། །དགའ་བ་སྐྱེས་ཤིང་སེམས་ཀྱང་རབ་དགའ་སྟེ། །

66-1-52b

གང་ཞིག་གནས་ནས་ལྷ་ཚོགས་བདག་ཅག་ཀྱང༌། །འཇིག་རྟེན་མགོན་པ་སངས་རྒྱས་གྱུར་ཅིག་མཆི། །འཇམ་དབྱངས་སངས་རྒྱས་མང་པོ་བསྙེན་བཀུར་བགྱིས། །སངས་རྒྱས་སྲས་པོ་མཐའ་
ཡས་རྣམས་ཀྱིས་བསྐོར། །འཇམ་པའི་དབྱངས་ནི་འཁོར་གྱི་ནང་ན་མཆིས། །ཆོ་འཕྲུལ་རྣམ་པར་ཕྱེ་སྟེ་བསྟན་དུ་གསོལ། །འདི་དག་ཆོས་ནི་གང་གི་ལྟས་ཤིག་ལས། །ཐུབ་པ་ཆོས་ནི་གང་ཞིག་
གསུང་བར་བཞེད། །འཁོར་འདི་ཐམས་ཅད་འབོད་ཅིང་མཆིས་ལགས་ན། །སེམས་ཅན་ཐུགས་བརྩེའི་སླད་དུ་བདག་ལ་གསུངས། །དེ་ནས་སངས་རྒྱས་ཀྱི་བྱིན་གྱི་རླབས་ཀྱིས་འཁོར་དེའི་ནང་
ནས་དྲང་སྲོང་ཆེན་པོ་མེ་སྒྲོན་ཞེས་བྱ་བ་ཞིག་གིས་བྱང་ཆུབ་སེམས་དཔའ་རྒྱལ་བའི་ཕུང་པོ་ལ་འདི་སྐད་ཅེས་སྨྲས་སོ། །ཀྱེ་གཞོན་ནུ་རེ་ཞིག་ཁ་རོག་ཅིག །ཁོ་བོས་དྲི་བ་དྲི་བར་བྱའོ། །གལ་ཏེ་ཁོ་
བོའི་དྲི་བ་ཁོང་དུ་ཆུད་པར་བྱེད་ན་ནི། དེ་ཐམས་ཅད་མཁྱེན་པ་ཞེས་བྱ་བའི་མིང་དང་ཡང་མཐུན་ནོ། །འོན་ཏེ་སྲེད་མེད་ཀྱི་བུ་དང༌། དབང་ཕྱུག་ཆེན་པོས་ཕྱུང་བའི་འགྲོ་ལྡིང་བ་རྣམས་ཀྱིས་སྤྲུལ་
བ་བྱེད་དུ་བཅུག་ན་འདིར་ངོ་མཚར་ཡང་མི་ཆེ་སྟེ། སྐྱེས་བུ་ངན་པ་དང༌། སྒྱུ་མ་མཁན་རྣམས་ཀྱིས་འདི་འགྲུབ་བོ། །དེ་ནས་བཅོམ་ལྡན་འདས་ཀྱིས་འཛུམ་པའི་ཞལ་གྱིས་དྲང་སྲོང་གི་ཚོགས་ལ་
ཀུན་ཏུ་གཟིགས་ནས་དྲང་སྲོང་ཆེན་པོ་མེ་སྒྲོན་ལ་འདི་སྐད་ཅེས་བཀའ་སྩལ་ཏོ། །ཚེ་དང་ལྡན་པ་དྲང་སྲོང་ཆེན་པོ། ཅི་ནུས་ཀྱིས་དྲི་བ་དྲིས་ཤིག་དང་རྣམ་པར་སྦྱང་བར་བྱའོ། །དེ་ནས་བཅོམ་ལྡན་

66-1-53a

འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་གསོལ་ཏོ། །ཀྱེ་གཽ་ཏ་མ། སེམས་ཅན་གྱི་སྐྱེ་བ་གང་ནས་བྱུང༌། ཅིའི་སླད་དུ་བསྐལ་པས་སྲེག་པར་འགྱུར།
སེམས་ཅན་རྣམས་གནས་གང་དུ་འདུ་བར་འགྱུར། ནང་ན་སེམས་ཅན་ཕྲ་བ་ཁྲུ་གང་ཙམ་མམ། མཐོ་གང་ཙམ་མམ། མཛུབ་མོ་ཙམ་མམ། མཐེ་བོ་ཙམ་མམ། ནས་དང༌། གྲོ་དང༌། མོན་
སྲན་སྡེའུ་དང༌། མོན་སྲན་གྲེའུ་དང༌། ཏིལ་དང༌། ཡུངས་འབྲུ་ཙམ་མམ། སེམས་ཅན་ཇི་ཙམ་ཞིག་ནང་ན་མཆིས་བཀའ་སྩོལ་ཅིག །དེ་ནས་བཅོམ་ལྡན་འདས་ཀྱིས་དྲང་སྲོང་ཆེན་
པོ་མེ་སྒྲོན་ལ་དྲང་སྲོང་ཆེན་པོ། ལེགས་སོ། །ལེགས་སོ། །ཞེས་བྱ་བ་བྱིན་ནོ། །དྲང་སྲོང་ཆེན་པོ། ཚེ་བསྐལ་པ་དྲུག་ཅུ་པའི་དྲི་བ་འདྲི་བ་འདི་ནི། མཐུན་པའོ། །དེ་ནས་དྲང་སྲོང་ཆེན་པོ་རྣམས་
ངོ་མཚར་དུ་གྱུར་ཏེ། དྲང་སྲོང་ཆེན་པོ་མེ་སྒྲོན་གྱི་ཚེའི་ཚད་ནི། མ་བརྗོད་པར་བདག་ཅག་ལྷན་ཅིག་གནས་པ་རྣམས་ཀྱིས་ཀྱང་མ་ཤེས་ན། འདིས་ཇི་ལྟར་ཤེས་སྙམ་མོ། །བཅོམ་ལྡན་
འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་བཤད་དོ། །དྲང་སྲོང་ཆེན་པོ་གང་ང་ལ་སེམས་ཅན་གྱི་སྐྱེ་བ་གང་ནས་
བྱུང་ཞེས་སྨྲས་པ་དེ་ནི། ཡི་གེས་བརྗོད་པ་མ་ཡིན་པའོ། །སེམས་ཅན་ཞེས་བྱ་བ་ནི། མ་རིག་པའི་རྐྱེན་ནས་སྐྱེ་བ་དང༌། རྒ་ཤིའི་བར་དུ་བྱུང་བའོ། །དྲང་སྲོང་ཆེན་པོ། ཡང་རྒྱུ་རྐྱེན་ལས་

66-1-53b

སེམས་ཅན་སྐྱེས་ཏེ། རྒྱུ་རྐྱེན་ནི། ཕ་མའོ། །དྲང་སྲོང་ཆེན་པོ། ཡང་ཕ་མ་འགྲོགས་པ་ནི། དེའི་རྒྱུའོ། །གང་གི་ཚེ་ཡོངས་སུ་རྟོག་པས་ཀུན་ནས་བསླང་བའི་ལས་ཀྱི་རླུང་རྣམས་ཀྱིས་བུད་
མེད་ཀྱི་གྲོང་དུ་འཇུག་པ་དེ་ནི། རྐྱེན་ནོ། །དྲང་སྲོང་ཆེན་པོ། ཡང་སྡུག་བསྔལ་འཕགས་པའི་བདེན་པ་དང༌། སྡུག་བསྔལ་ཀུན་འབྱུང་དང༌། སྡུག་བསྔལ་འགོག་པ་དང༌། སྡུག་བསྔལ་
འགོག་པར་འགྲོ་བའི་ལམ་འཕགས་པའི་བདེན་པ་ནི། སེམས་ཅན་ནོ། །ཉེ་བར་ལེན་པའི་ཕུང་པོ་ལྔ་དང༌། ཁམས་བཅོ་བརྒྱད་ནི། སེམས་ཅན་ནོ། །དྲང་སྲོང་ཆེན་པོ། སེམས་ཅན་
ཡང་གཞན་ལ། ལས་ཀྱང་གཞན་མ་ཡིན། ལས་ཀྱང་གཞན་ལ། སེམས་ཅན་ཡང་གཞན་མ་ཡིན་ནོ། །དྲང་སྲོང་ཆེན་པོ། སེམས་ཅན་ནི། འགྲིབ་པ་མ་ཡིན། འཕེལ་བ་མ་ཡིན་ནོ།།
དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། གལ་ཏེ་སེམས་ཅན་འགྲིབ་པ་མ་མཆིས་འཕེལ་བ་མ་མཆིས་ན། ཅིའི་སླད་དུ་སེམས་ཅན་ཁྱིའི་སྐྱེ་གནས་ནས་ཤི་འཕོས་ཏེ་དབང་སྒྱུར་དུ་འགྱུར།
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་ནི། ཇི་སྐད་སྨྲས་པ་དེ་བཞིན་དུ་མ་ཡིན་ནོ། གལ་ཏེ་དབང་སྒྱུར་དབང་སྒྱུར་ཡིན་དུ་ཟིན་ན་ནི། དབང་མེད་པར་འཆི་བར་མི་
རིགས་སོ། །དྲང་སྲོང་ཆེན་པོ། གང་རང་གི་ལུས་ཀྱི་གཙོ་བོ་མ་ཡིན་པ་དེ་ཇི་ལྟར་དབང་སྒྱུར་དུ་འགྱུར། དྲང་སྲོང་ཆེན་པོ། འདི་ལྟ་སྟེ། དཔེར་ན། སྲིན་བུ་མེ་ཁྱེར་འདི་སྙམ་དུ་བདག་གིས་ཛམྦུའི་

66-1-54a

གླིང་སྣང་བར་བྱའོ་སྙམ་དུ་སེམས་པའི་རྐྱེན་གྱིས་སྲིན་བུ་མེ་ཁྱེར་གྱིས་ཛམྦུའི་གླིང་སྣང་བར་བྱེད་དམ། སེམས་མ་དུལ་བའི་དབང་སྒྱུར་ཡང་དག་པ་མ་
ཡིན་ནོ༑ ༑དྲང་སྲོང་ཆེན་པོ། ཡང་གལ་ཏེ་དབང་སྒྱུར་ཉོན་མོངས་པ་འབྲ་བར་གྱུར་ན་ནི། ཁྱི་ལ་ཉོན་མོངས་པ་ཤས་ཆེ་བར་འགྱུར་རོ། །གང་གི་ཚེ་དབང་སྒྱུར་དང་ཉོན་མོངས་པ་དག་
ཁྱི་ལ་ཡོད་ཅིང་དབང་སྒྱུར་ལའང་ཡོད་པ་དེའི་ཚེ་སེམས་ཅན་འགྲིབ་པའང་མི་དམིགས། འཕེལ་བའང་མི་དམིགས་སོ། །དྲང་སྲོང་ཆེན་པོས་གསོལ་པ། གཽ་ཏ་མས་ཉོན་མོངས་པ་འགྲིབ་
པར་མཛད་དམ། བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། ངས་ཕྱིན་ཅི་ལོག་དག་བཟློག་པའང་མེད། འགྲིབ་པར་བྱས་པའང་མེད་དོ། །དྲང་སྲོང་ཆེན་པོས་གསོལ་པ།
གལ་ཏེ་དེ་ལྟར་ན། ཁྱོད་ཀྱང་དབང་སྒྱུར་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་དེ་བཞིན་ཏེ། མ་བྱུང་བའི་ཕྱིར་ང་ཡང་དབང་སྒྱུར་མ་ཡིན་
ནོ༑ ༑དྲང་སྲོང་ཆེན་པོས་གསོལ་པ། གཽ་ཏ་མ། བཀའ་མཆིད་རེ་ཞིག་ཞོག །གཽ་ཏ་མའི་སྲས་ཀྱིས་ཕ་མ་འགྲོགས་པ་ལས་སེམས་ཅན་སྐྱེའོ། །ཞེས་གསུངས་ན། སེམས་ཅན་མང་
དུ་འགྲོགས་པ་ལ་སེམས་ཅན་སྐྱེ་བ་ཉུང་བར་གྱུར་པ་འདི་ཅི་ལྟ་བུ། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ལ་དཔེ་བསྟན་པར་བྱའོ། །དྲང་སྲོང་ཆེན་པོ། འདི་ལྟ་སྟེ། དཔེར་ན།

66-1-54b

ས་བོན་གཅིག་ལས་ཤིང་སྐྱེ་བར་འགྱུར་ཏེ། འབྲས་བུ་གཅིག་ལས་ཀྱང་འབྲས་བུ་མཐའ་ཡས་པར་འགྱུར་རོ། །དེ་ལ་རེས་འགའ་ནི། གཅིག་ས་བོན་གྱི་འོས་སུ་འགྱུར་གྱི། ལྷག་མ་ས་བོན་
གྱི་འོས་སུ་མི་འགྱུར་བ་དེ་ཅི་ལྟ་བུ། དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། རླུང་དང་ཉི་མས་ཤིང་ཏོག་རྣམས་མ་རུང་བར་བགྱིས་སོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་
ཆེན་པོ༑ དེ་དེ་བཞིན་ཏེ། ལས་ཀྱི་རླུང་གིས་ཀྱང་སེམས་ཅན་གྱི་འབྲས་བུ་རྣམས་མ་རུང་བར་བྱས་སོ། །དྲང་སྲོང་ཆེན་པོ། ཁ་ཅིག་ནི། མངལ་ན་གནས་པ་ཉིད་ཀྱི་ཚེ་སྲིན་བུ་རྣམས་ཀྱིས་
ཟོས་སོ༑ ༑ཁ་ཅིག་ནི། ལས་ཀྱི་རླུང་རྣམས་ཀྱིས་ཕྱེ་མར་བྱས་སོ། །དྲང་སྲོང་ཆེན་པོ། ཤིང་གི་ཉེས་པ་ནི། ཉུང་ངོ༌། །སེམས་ཅན་གྱི་ཉེས་པ་ནི། མང་ངོ༌། །དྲང་སྲོང་ཆེན་པོ། ཡང་
སེམས་ཅན་གྱི་ཁམས་ནི། ཡོངས་སུ་རྟོག་པས་ཀུན་ནས་བསླང་བ་སྟེ། དྲང་སྲོང་ཆེན་པོ། སེམས་ཅན་རྣམས་ཀྱི་སེམས་དང་སེམས་ལས་བྱུང་བ་འཇུག་པ་ཇི་སྙེད་པ་དེ་སྙེད་དུ་སྲིད་པ་
ལ་དམིགས་ཏེ། དྲང་སྲོང་ཆེན་པོ། དེའི་ཕྱིར་སེམས་ཅན་གྱི་ཁམས་ནི། ཡོངས་སུ་རྟོག་པས་ཀུན་ནས་བསླང་བའོ། །ཞེས་སྨྲའོ། །དྲང་སྲོང་ཆེན་པོས་གསོལ་པ། ཀྱེ་གཽ་ཏ་མ། དེ་དེ་
བཞིན་ཏེ། ཞུ་བ་བརྗོད་པ་འདི་ནི། རྣམ་པར་དག་གོ །ཅིའི་སླད་དུ་བསྐལ་པས་སྲེག་པར་འགྱུར་པ་བཀའ་སྩོལ་ཅིག །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། ཆོས་

66-1-55a

ཀྱི་དབྱིངས་འདུས་མ་བྱས་པའི་ཕྱིར་བསྐལ་པས་སྲེག་པར་འགྱུར་རོ། །དྲང་སྲོང་ཆེན་པོ། གལ་ཏེ་བསྐལ་པས་སྲེག་པར་མི་འགྱུར་ན། ཆོས་ཀྱི་དབྱིངས་
གཉིས་སུ་འགྱུར་ཏེ། ལ་ལ་མི་རྟག་ལ། ལ་ལ་རྟག་པར་འགྱུར་རོ། །དེའི་ཚེ་དེ་བཞིན་གཤེགས་པ་བདེན་པ་སྨྲ་བར་མི་འགྱུར་རོ། །དྲང་སྲོང་ཆེན་པོ། གང་གི་ཕྱིར་འདི་ཐམས་ཅད་རྟག་
པ་མ་ཡིན། བརྟན་པ་མ་ཡིན། དབུགས་ཕྱིན་པ་མ་ཡིན་པ་དེའི་ཚེ་དེ་བཞིན་གཤེགས་པ་ཐམས་ཅད་མཁྱེན་པ་ཞེས་བྱ་བ་དེའི་མིང་ཐོབ་བོ། །དྲང་སྲོང་ཆེན་པོས་བྲམ་ཟེའི་ཁྱེའུ་ལ་སྨྲས་
པ༑ འདི་ཐམས་ཅད་མཁྱེན་པར་མཚན་གསོལ་པ་ནི། མཐུན་ནོ། །བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། །གལ་ཏེ་བསྐལ་པས་བསྲེགས་པར་མ་གྱུར་ན། འདི་
ནི༑ དུས་བཟང་པོའོ། །འདི་ནི། ངན་པའོ། །ཞེས་བྱ་བར་དུས་ཐ་དད་པ་མེད་པར་འགྱུར་རོ། །དྲང་སྲོང་ཆེན་པོ། གལ་ཏེ་ཡང་བསྐལ་པས་བསྲེགས་པར་མ་གྱུར་ན་ལེགས་པར་བྱས་པ་
དང༌། ཉེས་པར་བྱས་པའི་ལས་རྣམས་ཀྱི་རྣམ་པར་སྨིན་པ་ཐ་དད་པ་མེད་པར་འགྱུར་རོ། །དྲང་སྲོང་ཆེན་པོ། ཡང་འདི་ལྟ་སྟེ། བསྐལ་པས་སྲེག་པ་འདི་ནི། དེ་བཞིན་གཤེགས་པ་རྣམས་
ཀྱི་ཐབས་མཁས་པ་སྟེ། དྲང་སྲོང་ཆེན་པོ། སེམས་ཅན་ཇི་སྙེད་བསྐལ་པས་སྲེག་པར་འགྱུར་བ་ཐོས་ནས་དང་བར་འགྱུར་བའི་སེམས་ཅན་དེ་སྙེད་དེ་བཞིན་གཤེགས་པས་བསྡུ་བའི་དངོས་

66-1-55b

བོས་སྡུད་པར་འགྱུར་རོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། ཁ་ཆུ་ལྡག་པའི་སྤྲུལ་ནི། མིག་གིས་ཀྱང་རྡུབ། རྣ་བ་དང༌། སྣ་དང༌། ཁའི་སྒོ་ནས་ཀྱང་རྡུབ་བོ། །དྲང་སྲོང་ཆེན་པོ། དེ་
བཞིན་གཤེགས་པ་ལའང་དེ་ལྟར་བལྟ་སྟེ། སྦྱིན་པས་ཀྱང་སྡུད། སྙན་པར་སྨྲ་བས་ཀྱང་སྡུད། དོན་སྤྱོད་པས་ཀྱང་སྡུད། དོན་མཐུན་པས་ཀྱང་སྡུད་དོ། །དྲང་སྲོང་ཆེན་པོ། འདི་ལྟ་སྟེ།
དཔེར་ན། གསེར་ལ་གནོད་པར་བྱ་བའི་ཕྱིར་མེར་འཇུག་པ་མ་ཡིན་གྱི། གསེར་དུལ་མ་མ་ཡིན་པ་འདི་ཇི་ལྟར་ན་དུལ་མར་འགྱུར་སྙམ་ནས་དེའི་ཕྱིར་མེར་འཇུག་སྟེ། ཤིན་ཏུ་བསྲེགས་
པའི་ཕྱིར་རིན་པོ་ཆེའི་འོས་སུ་འགྱུར་རོ། །རིན་པོ་ཆེས་སྤྲས་པ་དེའི་རིན་ཐང་མེད་པར་འགྱུར་ཏེ། དྲང་སྲོང་ཆེན་པོ། དེའི་ཕྱིར་གསེར་བརྡུང་བ་དང་བསྲེག་པས་རྣམ་པར་སྦྱོང་ངོ༌། །དྲང་སྲོང་
ཆེན་པོ༑ དེ་བཞིན་དུ་སངས་རྒྱས་བཅོམ་ལྡན་འདས་རྣམས་ཀྱང་རྒྱུ་མེད་པར་སྲེག་པའི་བསྐལ་པ་མི་འབྱིན་ཏེ། འདིར་སེམས་ཅན་གང་ལའང་གནོད་པར་མི་འགྱུར་རོ། །དེ་ནས་བཅོམ་ལྡན་
འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། བསྐལ་པས་སྲེག་པའི་མེ་ཕྱུང་ཡང་སེམས་ཅན་གང་ལའང་གནོད་པར་མི་འགྱུར་བ་ནི། ངོ་མཚར་ཏོ།།
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། དེ་བཞིན་གཤེགས་པ་རྣམས་ནི། སེམས་ཅན་གང་ལའང་གནོད་པར་མི་མཛད་དོ། །དྲང་སྲོང་ཆེན་པོ། འདི་ལྟ་སྟེ། དཔེར་ན།

66-1-56a

ཕྱོགས་བཅུ་རྣམས་སུ་ཆར་ཕྲ་མོའི་རྒྱུན་འབབ་པ་དེ་བས་ནི། དྲང་སྲོང་ཆེན་པོ། དེ་བཞིན་གཤེགས་པ་རྣམས་དང༌། ས་བཅུ་ལ་གནས་པའི་བྱང་ཆུབ་སེམས་
དཔའ་རྣམས་ཉེ་བར་གནས་ཏེ་རང་གི་ལག་གིས་སེམས་ཅན་ཐར་པར་བྱེད་པ་ནི། ཆེས་མང་ངོ༌། །དྲང་སྲོང་ཆེན་པོ། དེའི་ཆེ་སེམས་ཅན་དེ་དག་གིས་དེ་བཞིན་གཤེགས་པ་དང༌། བྱང་
ཆུབ་སེམས་དཔའ་དེ་དག་གི་གཟུགས་ཀྱང་མཐོང༌། ཁ་དོག་མཛེས་པའང་མཐོང༌། བསྐལ་པས་སྲེག་པའི་འཇིགས་པ་ལས་བདག་ཉིད་སྒྲོལ་བའང་མཐོང་ནས་དགའ་བ་དང་མཆོག་ཏུ་
དགའ་བ་སྐྱེས་ཏེ་འདི་སྐད་ཅེས་བདག་ཅག་ཀྱང་འདི་ལྟར་སྒྲོལ་བ་པོར་གྱུར་ཅིག །བདག་ཅག་ཀྱང་འདི་ལྟར་གཟུགས་མཛེས་པར་གྱུར་ཅིག །བདག་ཅག་ཀྱང་འདི་ལྟར་ཁ་དོག་མཛེས་པར་
གྱུར་ཅིག །ཅེས་འཛེར་ཏེ། ཁ་ཅིག་ནི། ཡིད་བྱུང་ནས་སེམས་རྣམ་པར་གྲོལ་ཏེ་རྒྱུན་དུ་ཞུགས་པའི་འབྲས་བུ་མངོན་སུམ་དུ་བྱེད། ཁ་ཅིག་ནི། ལན་གཅིག་ཕྱིར་འོང་བའི་འབྲས་བུ་དང༌།
ཕྱིར་མི་འོང་བའི་འབྲས་བུ་མངོན་སུམ་དུ་བྱེད། ཁ་ཅིག་ནི། དགྲ་བཅོམ་པ་ཉིད། ཁ་ཅིག་ནི། རང་བྱང་ཆུབ། ཁ་ཅིག་ནི། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ། ཁ་ཅིག་ནི། ཕྱིར་
མི་ལྡོག་པའི་ས་གནོན། ཁ་ཅིག་ནི། རྒྱལ་ཆེན་བཞིའི་རིས་ཀྱི་ལྷ་རྣམས་ཀྱི་ནང་དུ་སྐྱེ། ཁ་ཅིག་ནི། སུམ་ཅུ་རྩ་གསུམ་དུ། ཁ་ཅིག་ནི། མཚེ་མར། ཁ་ཅིག་ནི། དགའ་ལྡན་དུ། ཁ་ཅིག་

66-1-56b

ནི༑ འཕྲུལ་དགར། ཁ་ཅིག་ནི། གཞན་འཕྲུལ་དབང་ཕྱེད་ཀྱི་ལྷ་རྣམས་ཀྱི་ནང་དུ་སྐྱེའོ། །དྲང་སྲོང་ཆེན་པོ། རྣམ་གྲངས་འདི་ལྟ་བུར་འོག་མིན་གྱི་བར་གྱི་ལྷ་རྣམས་ཀྱི་ནང་དུ་སྐྱེའོ། །དེ་
བཞིན་དུ་འཁོར་ལོས་བསྒྱུར་བ་རྣམས་དང༌། སྟོབས་ཀྱི་འཁོར་ལོས་བསྒྱུར་བ་རྣམས་དང༌། ཁམས་ཀྱི་རྒྱལ་པོ་རྣམས་སུ་འགྱུར་ཏེ། དྲང་སྲོང་ཆེན་པོ། རྒྱལ་རིགས་དང༌། བྲམ་ཟེ་དང་།
ཁྱིམ་བདག་རྣམས་ཀྱི་བར་དུའང་འགྱུར་རོ། །དྲང་སྲོང་ཆེན་པོ། རྣམ་གྲངས་འདི་ལྟ་བུས་དེ་བཞིན་གཤེགས་པའི་གཟུགས་ཀྱི་སྐུ་མཐོང་ཞིང་བདག་ཉིད་ཀྱང་འཇིགས་པ་ཆེན་པོ་ལས་གྲོལ་
བར་མཐོང་ནས་དེ་བཞིན་གཤེགས་པ་ལ་བྱས་པ་གཟོ་ཞིང་བྱས་པ་ཤེས་པར་འགྱུར་རོ། །དེ་བཞིན་གཤེགས་པ་ལ་ཆོས་ཉིད་ཐོས་ནས་བསླབ་པའི་གནས་རྣམས་ལ་བག་བྱེད་པར་འགྱུར་རོ། །
ཐབས་འདིས་ན་ངན་སོང་དུ་འགྲོ་བར་མི་འགྱུར་རོ། །དྲང་སྲོང་ཆེན་པོ། ཡང་ས་བཅུ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་མིག་ལ་སའི་ཁམས་ཇི་སྙེད་སྣང་བར་འགྱུར་བ་དེ་བས་ནི།
སེམས་ཅན་གྱི་ཁམས་གང་འཁོར་བར་ཆགས་པའི་སྐྱོན་ཆགས་པར་ཤེས་ནས་ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་བྱེད་པ་ཆེས་མང་སྟེ།
དྲང་སྲོང་ཆེན་པོ། དེའི་ཕྱིར་བསྐལ་བས་སྲེག་པར་འགྱུར་རོ། །དེ་ནས་དྲང་སྲོང་ཆེན་པོ་མེ་སྒྲོན་གྱིས་རང་གི་ཡིད་ཀྱིས་རྣམ་པར་དཔྱད་ནས་ཚིག་ཏུ་སྨྲས་པ། ཀྱེ་མའོ་གང་བདག་དྲང་སྲོང་ཆེན་པོ་ཞེས་

66-1-57a

འབོད་པ་ཤཱཀྱའི་སྲས་འདིའི་ཚེ་བ་ཉིད་ནི། རྒྱ་ཆེ་བའོ། །བདག་གིས་འདི་ལ་བག་མ་བས་ཀྱང་ཆོག་སྟེ། འདི་ནི། ཐམས་ཅད་མཁྱེན་པར་མངོན་གྱི་།
བདག་གིས་ཀྱང་འདི་ལ་ཡང་དག་པའི་མིང་གིས་འབོད་པར་བྱའོ། །ཞེས་སྨྲས་སོ། །དེ་ནས་བཅོམ་ལྡན་འདས་ལ་དྲང་སྲོང་ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །ཡོན་ཏན་གྱི་འབྱུང་
གནས་སུ་གྱུར་ཅིང་མཁྱེན་པ་དཔག་ཏུ་མ་མཆིས་པས་ཐམས་ཅད་མཁྱེན་པ་ཞེས་མཚན་གསོལ་པ། སེམས་ཅན་གནས་གང་དུ་འདུ་བར་འགྱུར་བ་བདག་ལ་བཀའ་སྩོལ་ཅིག། བཅོམ་ལྡན་
འདས་ཀྱིས་བཀའ་སྩལ་པ། དྲང་སྲོང་ཆེན་པོ། གནས་མེད་པ་ལ་སེམས་ཅན་འདུ་བར་འགྱུར་རོ། །མཉམ་པ་ཉིད་ལ་སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། ཐེག་པ་གཅིག་
གིས་འབྱུང་བ་ལ་སེམས་ཅན་འདུ་བར་འགྱུར་རོ། །བྱང་ཆུབ་ཀྱི་སྙིང་པོ་ལ་སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། ཕུང་པོ་མ་ལུས་པའི་མྱ་ངན་ལས་འདས་པའི་དབྱིངས་སུ་
སེམས་ཅན་འདུ་བར་འགྱུར་རོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། ཆུ་ཀླུང་ཐ་དད་པ་དང༌། ཀླུང་ཕྲན་དང༌། ཀླུང་ཆེན་པོ་དག་རྒྱ་མཚོ་ཆེན་པོར་བབས་ནས་རོ་གཅིག་ཏུ་འགྱུར་རོ། །དྲང་
སྲོང་ཆེན་པོ། །དེ་བཞིན་དུ་སེམས་ཅན་གྱི་ཁམས་ཇི་སྙེད་ཟག་པ་ཟད་པར་བྱེད་པ་དེ་དག་ཐམས་ཅད་རྣམ་པར་གྲོལ་བའི་ངང་དུ་གྱུར་པས་འདུ་བར་འགྱུར་རོ། །དྲང་སྲོང་ཆེན་པོ། འཁོར་

66-1-57b

བར་འདུ་བས་སེམས་ཅན་འདུ་བར་འགྱུར་བ་ནི། འདུ་བ་མ་ཡིན་པའོ། །ཞེས་ང་སྨྲའོ། །དྲང་སྲོང་ཆེན་པོ། འདི་ལྟ་སྟེ། དཔེར་ན། རླུང་གིས་བདེས་ནས་ཕྱེ་མ་ལེབ་ཕྱི་ཕྱི་ཞྭ་ལ་འདུ་བར་འགྱུར་ཏེ།
རླུང་མེད་ན་སོ་སོར་འགྱེས་སོ། །དྲང་སྲོང་ཆེན་པོ། དེ་བཞིན་དུ་སེམས་ཅན་དམྱལ་བར་འགྲོ་བར་འགྱུར་བས་ཕན་ཚུན་ལས་ཀྱིས་འབྲེལ་བའི་སེམས་ཅན་གྱི་ཁམས་དེ་དག་ཀྱང་དེར་འདུ་བར་འགྱུར་རོ།།
དྲང་སྲོང་ཆེན་པོ། རྣམ་གྲངས་འདི་ལྟ་བུར་ཕན་ཚུན་ལས་ཀྱིས་འབྲེལ་བ་དག་ཡི་དྭགས་སུ་སྐྱེ་བར་འགྱུར། དུད་འགྲོར་སྐྱེ་བར་འགྱུར་ཏེ། དེར་དེ་དག་འདུ་བར་འགྱུར་རོ། །དྲང་སྲོང་ཆེན་པོ། ལྷ་
དང་མི་རྣམས་སུ་དེ་དག་འདུ་བར་འགྱུར་རོ། །དྲང་སྲོང་ཆེན་པོས་གསོལ་པ། ཐམས་ཅད་ཟིལ་གྱིས་གནོན་པ། ཐམས་ཅད་མཁྱེན་པ། མིར་སྐྱེས་པ་འདི་སེམས་ཅན་ཆེ་གེ་མོ་ཞེས་བགྱི་བ་ཞིག་
དང་འདུས་པར་གྱུར་ཏོ། །དུད་འགྲོར་སྐྱེས་པ་འདི་ཞེས་བགྱི་བ་ནས་ཡི་དྭགས་སུ་སྐྱེས་པ་འདི་འདུས་པར་གྱུར་ཏོ། །ཞེས་བགྱི་བའི་བར་དུ་ཇི་ལྟར་འཚལ་བར་བགྱི་བ་བཀའ་སྩོལ་ཅིག །
བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། སེམས་ཅན་གང་ཞིག་སེམས་ཅན་གང་དང་ལྷན་ཅིག་ཏུ་སེམས་ཅན་དམྱལ་བར་སྐྱེས་ནས་འདུས་པར་གྱུར་པ་དེས་དེ་མཐོང་
ན་ཡིད་མི་བདེ་བར་འགྱུར། ཞེ་སྡང་བར་འགྱུར། དེས་དེ་མཐོང་ནས་གལ་ཏེ་ན་དེ་ཀླད་པ་ན་བར་ཡང་འགྱུར། བཤང་བ་དང༌། གཅི་བ་འབྱུང་བར་ཡང་འགྱུར་ཏེ། དྲང་སྲོང་ཆེན་པོ། འདི་ནི།

66-1-58a

སེམས་ཅན་དམྱལ་བར་སྐྱེས་པ་རྣམས་ཀྱི་འདུ་བའི་མཚན་ཉིད་དོ། །གང་ལ་ལ་དེ་ལྟར་གྱུར་བ་དེས་ཀྱང་བདག་དང་འདི་ལྷན་ཅིག་ཏུ་སེམས་ཅན་དམྱལ་
བ་རྣམས་ན་གནས་གནས་པར་མངོན་ནོ། །ཞེས་དེ་ལྟར་ཁོང་དུ་ཆུད་པར་བྱའོ། །དྲང་སྲོང་ཆེན་པོས་གསོལ་པ། རིགས་གསལ་བར་མཛད་པ། ཐམས་ཅད་མཁྱེན་པ། དུད་འགྲོ་དང་ལྷན་
ཅིག་གནས་གནས་པ་རྣམས་ཀྱི་མཚན་མར་འགྱུར་བ་ཇི་ལྟ་བུ་ལགས། བཅོམ་ལྡན་འདས་ཀྱིས་བཀའ་སྩལ་པ། མིར་སྐྱེས་པའི་སེམས་ཅན་རྣམས་གང་གི་ཚེ་ཕན་ཚུན་མཐོང་བ་ན་
འཁོན་དུ་མདུད་པར་འཛིན་ཅིང་འདི་ལས་བདག་གིས་སྐྱོན་ཇི་ལྟར་རྙེད་སྙམ་དུ་སྐྱོན་ཚོལ་བ་འདི་ནི། དྲང་སྲོང་ཆེན་པོ། དུད་འགྲོར་སྐྱེས་པའི་སེམས་ཅན་རྣམས་ཀྱི་འདུ་བའི་མཚན་
ཉིད་དེ༑ བདག་དང་འདི་ལྷན་ཅིག་ཏུ་དུད་འགྲོའི་ནང་ན་གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོ། ཡི་དྭགས་སུ་སྐྱེས་པ་རྣམས་ནི། དྲི་ང་བ་
འདོད་ཅིང་ཁ་ཟས་ལ་ཤིན་ཏུ་སྲེད་པར་འགྱུར་རོ། །ཕ་རོལ་ལ་སྦྱིན་པར་བསམ་ཡང་ཆགས་པ་སྐྱེ་བར་འགྱུར་རོ། །གང་དང་དེ་ཡི་དྭགས་སུ་སྐྱེས་ནས་ལྷན་ཅིག་འདུས་པར་གྱུར་པ་དེའི་
དབང་ཕྱུག་མཐོང་ནས་ཕྲག་དོག་སྐྱེ་བར་འགྱུར། གཞན་གྱི་ནོར་ལ་འདོད་པར་འགྱུར་ཏེ། འདི་ནི། ཡི་དྭགས་སུ་སྐྱེས་པ་རྣམས་ཀྱི་འདུ་བའི་མཚན་ཉིད་དོ། །དེ་ལ་བདག་དང་འདི་

66-1-58b

ལྷན་ཅིག་ཏུ་ཡི་དྭགས་ཀྱི་ནང་ན་གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོ། མིར་སྐྱེས་པ་གང་ལ་ལ་ཞིག་ཚེ་རབས་གཞན་དག་ནས་འདུས་པར་གྱུར་པ་ནི།
དེས་དེ་མཐོང་ན་འདོད་ཆགས་ཀྱི་སེམས་སྐྱེ་བར་འགྱུར་ཏེ། དྲང་སྲོང་ཆེན་པོ། འདི་ནི། མིར་སྐྱེས་པའི་སེམས་ཅན་རྣམས་ཀྱི་འདུ་བའི་མཚན་ཉིད་དོ། །དེ་ལ་བདག་དང་འདི་མི་རྣམས་ཀྱི་ནང་ན་
གནས་གནས་པར་མངོན་ནོ། །ཞེས་དེ་ལྟར་ཤེས་པར་བྱའོ། །དྲང་སྲོང་ཆེན་པོས་གསོལ་པ། བཅོམ་ལྡན་འདས། གང་དག་ལྷར་སྐྱེས་ཏེ་འདུས་པར་གྱུར་པ་ལས་མིར་སྐྱེས་པ་དེ་དག་གི་ཇི་ལྟ་
བུ་ལགས། བཅོམ་ལྡན་འདས་ཀྱིས་བཀའ་སྩལ་པ། དྲང་སྲོང་ཆེན་པོ། གང་དག་ལྷར་སྐྱེས་ཏེ་འདུས་པར་གྱུར་པ་དེ་དག་ནི། ཕན་ཚུན་མཐོང་ན་བལྟ་བ་ལ་འཇུག་པར་འགྱུར་ཏེ། དེས་
ན་བདག་དང་འདི་ལྷར་སྐྱེས་ཏེ་ལྷན་ཅིག་འདུས་པར་གྱུར་ཏོ། །ཞེས་ཤེས་པར་བྱའོ། །དྲང་སྲོང་ཆེན་པོ། རྣམ་པ་དེ་ལྟ་བུ་དག་ཏུ་སེམས་ཅན་འདུ་བར་འགྱུར་རོ། །ད་ནས་དྲང་སྲོང་ཆེན་པོ་མེ་སྒྲོན་
དགའ་མགུ་སྟེ་ཡིད་རངས་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། གང་དག་ཐམས་ཅད་མཁྱེན་པ་ཉིད་དུ་སྨོན་པ་མི་བགྱིད་པའི་སེམས་ཅན་དེ་དག་ནི་།
བསླུས་པའོ། །ཞེས་བདག་འཆད་དོ། །དེ་ནས་ཡང་བཅོམ་ལྡན་འདས་ཀྱིས་དྲང་སྲོང་ཆེན་པོ་མེ་སྒྲོན་ལ་འདི་སྐད་ཅེས་བཀའ་སྩལ་ཏོ། །དྲང་སྲོང་ཆེན་པོ། གང་ན་སེམས་ཅན་ཞེས་བྱ་བ་ཕྲ་བ་

66-1-59a

ཇི་ཙམ་ཞིག་ཡོད་ཅེས་ང་ལ་དེ་སྐད་ཟེར་བ་ནི། དྲང་སྲོང་ཆེན་པོ། གང་སེམས་ཅན་དུ་དམིགས་པ་དེ་སེམས་ཅན་ཕྲ་མོར་རྣམ་པར་འབྱེད་དོ། །དྲང་སྲོང་
ཆེན་པོ༑ འདི་ལྟ་སྟེ། དཔེར་ན། ལ་ལ་ཞིག་གིས་དམུས་ལོང་ཞིག་ལ་འདི་སྐད་དུ། ཀྱེ་སྐྱེས་བུ། ཁ་དོག་དཀར་པོ་ཞེས་བྱ་བ་ཅི་འདྲ་ཞེས་སྨྲས་ན། དྲང་སྲོང་ཆེན་པོ། །འདི་ཇི་སྙམ་དུ་
སེམས༑ མ་མཐོང་བའི་ཕྱིར་ཁ་དོག་དཀར་པོ་འདི་འདྲའོ། །ཞེས་དེ་སྨྲ་བར་ནུས་སམ། དྲང་སྲོང་ཆེན་པོས་གསོལ་པ། འབྲེལ་བ་ག་ལ་མཆིས། བཅོམ་ལྡན་འདས་ཀྱིས་བཀའ་
སྩལ་པ༑ དྲང་སྲོང་ཆེན་པོ། དེ་བཞིན་དུ་ངས་ཀྱང་དམུས་ལོང་ལྟར་མ་མཐོང་བའི་ཕྱིར་སེམས་ཅན་ཞེས་བྱ་བ་ནི། ཕྲ་མོ་འདི་ལྟ་བུ་ཞིག་གོ །ཞེས་སེམས་ཅན་བརྗོད་པར་མི་ནུས་
སོ༑ ༑དྲང་སྲོང་ཆེན་པོ། ཡང་མིག་ལ་སེམས་ཅན་ཞེས་བྱ་བ་མི་རྙེད་དོ། །རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ལ་སེམས་ཅན་ཞེས་བྱ་བ་མི་རྙད་དོ། །དྲང་སྲོང་ཆེན་པོ།
ཉེ་བར་ལེན་པའི་ཕུང་པོ་ལྔ་པོ་དག་ལ་སེམས་ཅན་ཞེས་བྱ་བ་མི་རྙེད་དོ། །དྲང་སྲོང་ཆེན་པོ། ཁམས་བཅོ་བརྒྱད་དང༌། རྟེན་ཅིང་འབྲེལ་བར་འབྱུང་བ་ཡན་ལག་བཅུ་གཉིས་པ་དང༌། ནང་
སྟོང་པ་ཉིད་ལ་སེམས་ཅན་ཞེས་བྱ་བ་མི་རྙེད། ཕྱི་སྟོང་པ་ཉིད་དང༌། ཕྱི་ནང་སྟོང་པ་ཉིད་ལ་སེམས་ཅན་ཞེས་བྱ་བ་མི་རྙེད་དོ། །དྲང་སྲོང་ཆེན་པོ། མིག་ནི། ངན་པའོ། །འཇིག་པའོ། །

66-1-59b

སྐད་ཅིག་ཀྱང་མི་གནས་པའོ། །དེ་བཞིན་དུ་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱང་ངན་པའོ། །འཇིག་པའོ། །སྐད་ཅིག་ཀྱང་མི་གནས་པའོ། །དྲང་སྲོང་ཆེན་པོ། ཉེ་བར་ལེན་
པའི་ཕུང་པོ་ལྔའང་ངན་པའོ། །འཇིག་པའོ། །སྐད་ཅིག་ཀྱང་མི་གནས་པའོ། །དྲང་སྲོང་ཆེན་པོ། མི་གཙང་བའི་རྫས་སུམ་ཅུ་རྩ་དྲུག་ཀྱང་ངན་པའོ། །འཇིག་པའོ། །སྐད་ཅིག་ཀྱང་མི་
གནས་པའོ། །སེམས་ཅན་ཞེས་བྱ་བའང་མེད། གཟུགས་ཀྱང་མེད་དེ། དྲང་སྲོང་ཆེན་པོ། རྫས་འདུས་པ་ནི། སེམས་ཅན་ཞེས་བྱ་བའི་གྲངས་སུ་འགྲོའོ། །ཡོངས་སུ་རྟོག་པ་པ་གང་
དག་རྫས་རྣམས་རྣམ་པར་འབྱེད་པ་དེ་དག་ནི། སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ལས་སྐྱེས་དང༌། ཤེད་བུ་མི་དམིགས་སོ། །དྲང་སྲོང་ཆེན་པོ། གལ་
ཏེ་སེམས་ཅན་ཡོད་དུ་ཟིན་ན། དེ་བཞིན་གཤེགས་པ་འཕགས་པའི་བདེན་པ་བཞི་པོ་དག་གིས་ཤིན་ཏུ་ཆོས་སྟོན་པར་མི་འགྱུར་བ་ཞིག་ན། དྲང་སྲོང་ཆེན་པོ། གང་གི་ཕྱིར་སེམས་
ཅན་མེད་པའི་ཕྱིར་དེ་བཞིན་གཤེགས་པ་ཉིད་འཐོབ་སྟེ། དེའི་ཕྱིར་ཇི་ལྟ་ཇི་ལྟར་ཡང་དག་པ་སྒྲུབ་པར་བྱེད་པ་དེ་ལྟ་དེ་ལྟར་ཡང་དག་པར་འགྲུབ་བོ། །དེ་ནས་བཅོམ་ལྡན་འདས་ལ་དྲང་སྲོང་
ཆེན་པོ་མེ་སྒྲོན་གྱིས་འདི་སྐད་ཅེས་གསོལ་ཏོ། །བཅོམ་ལྡན་འདས། དེང་སླན་ཆད་དྲང་སྲོང་ཆེན་པོ་མེ་སྒྲོན་བདག་ཐམས་ཅད་མཁྱེན་པ་ཉིད་དུ་སྨོན་པར་བགྱིད་དོ། །བཅོམ་ལྡན་འདས། གལ་

66-1-60a

ཏེ་བདག་བསྐལ་པ་དཔག་ཏུ་མ་མཆིས་པར་སེམས་ཅན་དམྱལ་བའི་ཞུགས་ཀྱི་འོབས་སུ་གནས་པར་འགྱུར་བའམ། རི་རབ་འོག་མིན་གྱི་གནས་ཙམ་
དུ་གྱུར་པ་མཐོན་པོའི་ཁ་དེ་ནས་བདག་གིས་བདག་འདོར་བར་འགྱུར་བའམ། གདུང་བ་ལྔ་བསྐལ་པས་སྲེག་པ་ལྟ་བུར་འགྱུར་བའམ། ཉི་མ་བསྐལ་པར་གནས་པར་འགྱུར་བའམ་།
བསྐལ་པ་སུམ་ཅུའི་ཟླ་བ་གཅིག་ཏུ་སྨྱུང་བར་འགྱུར་བ་དེ་ལྟ་བུའི་དཀའ་བ་སྤྱད་པར་ནི། བཅོམ་ལྡན་འདས། བདག་སྤྲོ་སྟེ་འདུན་གྱི། ཐམས་ཅད་མཁྱེན་པ་ཉིད་ཀྱི་སླད་དུ་ནི། བརྩོན་
འགྲུས་ཉམས་པར་མི་བགྱིའོ། །དྲང་སྲོང་ཆེན་པོ། མངོན་པར་ཤེས་པ་ལྔ་དང་ལྡན་པ་ཇི་སྙེད་བཅོམ་ལྡན་འདས་ཀྱི་གན་དུ་ལྷགས་པ་དེ་དག་ཀྱང་སྟན་ལས་ལངས་ཏེ་བཅོམ་ལྡན་
འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་ཀྱང་དེང་སླན་ཆད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་པར་བགྱིའོ། །བརྩམ་པར་བགྱིའོ། །
དྲང་སྲོང་རྣམས་རྔོ་ཅི་ཐོགས་ཀྱིས་བརྩོན་འགྲུས་ཀྱིས་ཚིག་དེ་དག་སྨྲས་མ་ཐག་ཏུ་བཅོམ་ལྡན་འདས་ཀྱི་སྨིན་མཚམས་ནས་འདུལ་བ་ཅན་ཞེས་བྱ་བའི་འོད་ཟེར་ཕྱུང༌། ཕྱོགས་བཅུའི་
སངས་རྒྱས་ཐམས་ཅད་ཀྱིས་ཀྱང་སྨིན་མཚམས་ནས་འདུལ་བ་ཅན་ཞེས་བྱ་བའི་འོད་ཟེར་ཕྱུང་སྟེ། འོད་ཟེར་དེ་དག་གི་མཐུས་ས་ཆེན་པོ་འདི་རྣམ་པ་དྲུག་ཏུ་གཡོས། རབ་ཏུ་གཡོས་

66-1-60b

འགུལ༑ རབ་ཏུ་འགུལ། ལྡེག །རབ་ཏུ་ལྡེག་སྟེ། ཤར་ཕྱོགས་མཐོ་ན་ལྷོ་ཕྱོགས་དམའ། ནུབ་ཕྱོགས་དམའ་ན་བྱང་ཕྱོགས་མཐོ། ཤར་ཕྱོགས་དམའ་ན་ལྷོ་ཕྱོགས་མཐོ། ནུབ་
ཕྱོགས་མཐོ་ན་བྱང་ཕྱོགས་དམའོ། །ཕྱོགས་བཅུའི་སངས་རྒྱས་ཐམས་ཅད་ཀྱིས་ཀྱང་དེ་བཞིན་གཤེགས་པའི་སྟེང་དུ་མེ་ཏོག་གི་ཆར་ཕབ། རྔ་བོ་ཆེ་རྣམས་བརྡུངས་སོ། །དྲི་ཟའི་བདག་པོ་
ཡིད་དུ་འོང་བ་རྣམས་ཀྱིས་ཀྱང་ཡན་ལག་ལྔ་པའི་སིལ་སྙན་གྱིས་བཅོམ་ལྡན་འདས་ལ་མངོན་པར་བསྟོད་དོ། །ལྷའི་བདུག་པ་དྲི་རབ་ཏུ་ཞིམ་པོ་དག་ཀྱང་རླུང་གིས་ངད་བསླང་སྟེ་དེ་བཞིན་
གཤེགས་པའི་གན་དུ་ངད་ལྡང་བར་བྱེད་དོ། །བྱང་ཆུབ་སེམས་དཔའ་རྣམས་རབ་ཏུ་དགའ་སྟེ་མཆོག་ཏུ་བདེ་བའི་སེམས་ཀྱིས་དེ་བཞིན་གཤེགས་པའི་སྟེང་དུ་དོ་ཤལ་དང༌། སེ་མོ་དོ་རྣམས་
འཐོར་ཞིང་རིན་པོ་ཆེའི་ཆར་ཡང་འབེབས། མེ་ཏོག་དང༌། བདུག་པ་དང༌། སྤོས་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། གོས་དང༌། གདུགས་དང༌། རྒྱལ་མཚན་དང༌། བ་
དན་དག་གིས་ཀྱང་མཆོད་པར་བྱེད་དོ། །ལྷའི་ཚོགས་རྣམས་ཀྱང་རབ་ཏུ་དགའ་ནས་མེ་ཏོག་མནྡཱ་ར་བ་དང༌། མནྡཱ་ར་བ་ཆེན་པོའི་ཆར་འབེབས་སོ། །ཐམས་ཅད་དང་ལྡན་པའི་འཁོར་དེའང་དགའ་མགུ་ཡི་
རང་སྟེ་ཇི་ལྟར་གྱོན་གྱོན་པའི་གོས་རྣམས་དེ་བཞིན་གཤེགས་པའི་སྐུ་ལ་གསོལ་ཏོ། །དེ་ནས་འདུལ་བ་ཅན་ཞེས་བྱ་བ་འོད་ཟེར་དེས་འོག་མིན་གྱི་གནས་མན་ཆད། སེམས་ཅན་དམྱལ་བ་

66-1-61a

ཆེན་པོ་མནར་མེད་པ་ཡན་ཆད་སྣང་བར་བྱས་ཏེ། ཕྱོགས་བཅུའི་སངས་རྒྱས་ཐམས་ཅད་ལ་བསྐོར་བ་བྱས་ནས་སླར་ལོག་སྟེ་བཅོམ་ལྡན་འདས་ཀྱི་དབུའི་
གཙུག་ཏུ་ནུབ་བོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱིས་འདི་སྐད་ཅེས་གསོལ་ཏོ། །རྒྱུ་མ་མཆིས་པར་ཤཱཀ་ཐུབ་དེ་རིང་འདིར། །ཕྱོགས་བཅུ་དག་ཏུ་འོད་ཟེར་མི་གཏོང་
སྟེ༑ ༑འཁོར་འདི་ཐམས་ཅད་ཐེ་ཚོམ་གྱུར་ལགས་ན། །ཐུབ་པས་རྒྱུ་དང་བྱེད་དེ་བདག་ལུང་སྟོན། །མི་ཡི་འདྲེན་པའི་རྣམ་པར་འཕྲུལ་མཐོང་ནས། །དགའ་བར་གྱུར་ཅིང་སྤྲོ་བ་ཆེར་གྱུར་ཏེ། །
རབ་ཏུ་དགའ་བས་ལེགས་པར་བསྟོད་བགྱིས་ནས། །ཁ་ཅིག་འདི་ན་བཅོམ་ལྡན་ལེགས་ཞེས་མཆི། །བརྒྱ་བྱིན་ཚངས་པ་འཇིག་རྟེན་སྐྱོང་བ་རྣམས། །ནམ་མཁའི་གནས་ནས་འབྱུང་པོའི་ཚོགས་
ཀྱང་བསྟོད། །མཁའ་ལས་ལྷ་ཡི་མེ་ཏོག་ཆར་དུ་འབེབས། །མ་བརྡུངས་རྔ་ཆེན་དག་ནི་སྒྲ་ཡང་འབྱིན། །དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་
སྩལ་ཏོ༑ ༑རབ་འབྱོར། ཁྱོད་ཀྱིས་དྲང་སྲོང་ཆེན་པོ་མེ་སྒྲོན་མཐོང་ངམ། རབ་འབྱོར་གྱིས་གསོལ་པ། བཅོམ་ལྡན་འདས། མཐོང་ལགས་སོ། །བཅོམ་ལྡན་འདས་ཀྱིས་བཀའ་སྩལ་
པ༑ རབ་འབྱོར། དྲང་སྲོང་ཆེན་པོ་མེ་སྒྲོན་འདི་མ་འོངས་པའི་དུས་ན་སངས་རྒྱས་སྟོང་འདས་པའི་འོག་ཏུ་བསྐལ་པ་བཟང་པོ་འདི་ཉིད་ལ་ཟླ་བ་ཅན་གྱི་འཇིག་རྟེན་གྱི་ཁམས་སུ་དེ་བཞིན་གཤེགས་

66-1-61b

པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་ཞེས་བྱ་བར་འགྱུར་རོ། །རབ་འབྱོར། དེ་བཞིན་གཤེགས་པ་རྣམ་པར་གཟིགས་ཀྱི་མིང་ཡང་ཡིད་བཞིན་གྱི་ནོར་བུ་
རྣམ་པར་དག་པའི་བྱ་བ་བྱེད་པར་འགྱུར་རོ། །རབ་འབྱོར། དྲང་སྲོང་ཆེན་པོ་བརྒྱད་ཁྲི་བཞི་སྟོང་གིས་ཆོས་ཀྱི་རྣམ་གྲངས་འདི་ཐོས་མ་ཐག་ཏུ་ཕྱིར་མི་ལྡོག་པའི་ས་རྗེས་སུ་ཐོབ་སྟེ། རབ་འབྱོར།
དེ་དག་ཐམས་ཅད་ནི། དེ་བཞིན་གཤེགས་པ་བྱམས་པའི་གསུང་རབ་ལས་ས་བཅུ་ལ་གནས་པར་འགྱུར་རོ། །བསྐལ་པ་སུམ་བརྒྱའི་འོག་ཏུ་དེ་བཞིན་གཤེགས་པ་དགྲ་བཅོམ་པ་ཡང་དག་
པར་རྫོགས་པའི་སངས་རྒྱས་བདག་བཀའ་བློ་བདེ་བ་ཞེས་བྱ་བ་འཇིག་རྟེན་དུ་འབྱུང་བར་འགྱུར་རོ། །རབ་འབྱོར། བྱང་ཆུབ་སེམས་དཔའ་ཚད་མེད་པ་དག་གིས་ཀྱང་ཆོས་ཀྱི་རྣམ་གྲངས་
འདི་ཐོས་མ་ཐག་ཏུ་དཔའ་བར་འགྲོ་བའི་ཏིང་ངེ་འཛིན་ཐོབ་སྟེ། སྐད་དང་སྐད་མ་ཡིན་པར་ཤེས་པའི་ཏིང་ངེ་འཛིན་དང༌། རྒྱལ་བ་དབང་བསྐུར་བའི་ཏིང་ངེ་འཛིན་དང༌། སྒྱུ་མ་ལྟ་བུའི་ཏིང་ངེ་
འཛིན་དང༌། ཁམས་རྣམ་པར་འབྱེད་པའི་ཏིང་ངེ་འཛིན་དང༌། བློ་གྲོས་རྒྱལ་པོའི་ཏིང་ངེ་འཛིན་དང༌། རྒྱ་མཚོ་སྙིང་པོའི་ཏིང་ངེ་འཛིན་དང༌། མཉེན་པའི་སའི་ཏིང་ངེ་འཛིན་དང༌། བསམ་པའི་
སྙིང་པོའི་ཏིང་ངེ་འཛིན་དང༌། འོད་གསལ་བའི་ཏིང་ངེ་འཛིན་ཐོབ་བོ། །རབ་འབྱོར། ལྷ་བྱེ་བ་ཕྲག་གངྒཱའི་ཀླུང་གི་བྱེ་མ་སྙེད་དག་གིས་མི་སྐྱེ་བའི་ཆོས་ལ་བཟོད་པ་ཐོབ་བོ། །དགེ་སློང་དང༌། དགེ་

66-1-62a

སློང་མ་དང༌། དགེ་བསྙེན་དང༌། དགེ་བསྙེན་མ་སྟོང་ཕྲག་ཚད་མེད་པ་དག་གིས་དགྲ་བཅོམ་པ་ཉིད་མངོན་སུམ་དུ་བྱས་སོ། །རབ་འབྱོར། ལྷ་དང༌། ཀླུ་
དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་ཕྱེ་ཆེན་པོ་དང༌། མི་དང༌། མི་མ་ཡིན་པ་གངྒཱའི་བྱེ་མ་སྙེད་དག་གིས་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །རབ་འབྱོར། དེ་བཞིན་གཤེགས་པས་དོན་གྱི་དབང་དེ་མཐོང་ནས་འདུལ་བ་ཅན་ཞེས་བྱ་བའི་འོད་ཟེར་རྣམས་
ཕྱུང་ངོ༌། །དེ་ནས་བཅོམ་ལྡན་འདས་ཀྱིས་ཉིད་ཀྱི་ལྗགས་ཀྱི་དབང་པོས་ཞལ་ཁེབས་པར་མཛད་དེ། ལྗགས་ཀྱི་དབང་པོ་དེ་ལས་ཁ་དོག་དུ་མ། ཁ་དོག་ཐ་དད་པའི་འོད་ཟེར་འདི་ལྟ་སྟེ། སྔོན་
པོ་དང༌། སེར་བོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཤེལ་དང༌། དངུལ་གྱི་ཁ་དོག་ལྟ་བུ་དག་བྱུང་སྟེ། དེ་དག་འཇིག་རྟེན་གྱི་ཁམས་མཐའ་ཡས་མུ་མེད་པ་དག་ཏུ་
མངོན་པར་བྱུང་ནས་སླར་ལོག་སྟེ། བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་གཉིས་སུ་ནུབ་བོ། །དེ་ནས་བྱང་ཆུབ་སེམས་དཔའ་སེམས་དཔའ་
ཆེན་པོ་བློ་གྲོས་མི་ཟད་བསྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་

66-1-62b

བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ནི། རྒྱུ་མ་མཆིས་པར་འཛུམ་པ་མ་མཛད་ན། བཅོམ་ལྡན་འདས་འཛུམ་པ་མཛད་པའི་རྒྱུ་
གང་ལགས། རྐྱེན་གང་ལགས། དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་བྱང་ཆུབ་སེམས་དཔའ་བློ་གྲོས་མི་ཟད་པ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་མ་དད་
པ་རྣམས་ཀྱི་དོན་དུ་ལྗགས་འདི་ལྟ་བུ་ནི། རྫུན་མི་གསུང་ངོ་སྙམ་དུ་བྱ་བའི་ཕྱིར་ལྗགས་ཀྱི་དབང་པོས་འཛུམ་པ་མཛད་དོ། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་བློ་གྲོས་མི་
ཟད་པས་འདི་སྐད་ཅེས་གསོལ་ཏོ། །བཅོམ་ལྡན་འདས། གང་གིས་ཆོས་ཀྱི་རྣམ་གྲངས་འདི་ལས་ཐ་ན་ཚིགས་སུ་བཅད་པ་གཅིག་ཙམ་ལུང་འབོགས་ན། རིགས་ཀྱི་བུའམ། རིགས་ཀྱི་བུ་
མོ་དེ་དག་བསོད་ནམས་ཀྱི་ཕུང་པོ་ཇི་ཙམ་སྐྱེད་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ཕྱོགས་བཅུའི་སངས་རྒྱས་བཅོམ་ལྡན་འདས་སངས་རྒྱས་ཀྱི་སྤྱན་ལ་
སྣང་བར་འགྱུར་བ་ཇི་སྙེད་པ་དེ་དག་ལ་ཡོངས་སུ་མྱ་ངན་ལས་མ་འདས་ཀྱི་བར་དུ་གང་ཞིག་གིས་བདེ་བར་སྦྱར་བ་ཐམས་ཅད་ཀྱིས་བསྙེན་བཀུར་བྱས་ཏེ། ཡོངས་སུ་མྱ་ངན་ལས་འདས་ནས་
ཀྱང་རིན་པོ་ཆེ་སྣ་བདུན་གྱི་མཆོད་རྟེན་བྱེད་པ་དེ་བས་གང་ཞིག་ཆོས་ཀྱི་རྣམ་གྲངས་འདི་ལས་ཐ་ན་ཚིགས་སུ་བཅད་པ་གཅིག་ཙམ་ཡང་ལུང་འབོགས་ན། འདིས་བསོད་ནམས་ཆེས་མང་དུ་སྐྱེད་

66-1-63a

དོ༑ ༑རིགས་ཀྱི་བུ། ཆོས་ཀྱི་རྣམ་གྲངས་འདི་འཆད་པ་ན་གང་ཞིག་དང་བའི་སེམས་ཀྱིས་ལེགས་སོ། །ཞེས་བྱ་བ་སྦྱིན་པ་དེ་ལ་སངས་རྒྱས་ཐམས་ཅད་
ཀྱིས་བསྟོད་པར་འགྱུར་རོ། །གང་གིས་འདི་ལ་རིམ་གྲོ་བྱས་པ་དེས་ང་ལ་རིམ་གྲོ་བྱས་པར་འགྱུར་རོ། །དེ་ནས་བཅོམ་ལྡན་འདས་ཀྱིས་ཐམས་ཅད་དང་ལྡན་པའི་འཁོར་དེ་ལ་རྣམ་པར་
གཟིགས་ནས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །ང་ནི། བདེན་པ་སྨྲ་བ་སྟེ། ས་ཕྱོགས་གང་ན་ཆོས་ཀྱི་རྣམ་གྲངས་འདི་གྲགས་པའི་ས་ཕྱོགས་དེ་ལ་སངས་རྒྱས་
ཐམས་ཅད་དགོངས་པར་འགྱུར་རོ། །རིགས་ཀྱི་བུ་དག །ཆོས་ཀྱི་རྣམ་གྲངས་འདི་ནི། ཛམྦུའི་གླིང་པའི་སེམས་ཅན་རྣམས་ཀྱི་སྨན་དུ་གྱུར་པར་འགྱུར་རོ། །གང་གིས་ཆོས་ཀྱི་རྣམ་གྲངས་
འདི་ལན་གསུམ་བརྗོད་དམ་བརྗོད་དུ་བཅུག་ན། དེས་སྟོན་པ་ལ་ཆོས་ཀྱི་འཁོར་ལོ་རབ་ཏུ་བསྐོར་བར་བསྐུལ་བར་འགྱུར་རོ། །རབ་འབྱོར། གང་ཞིག་ཆོས་ཀྱི་རྣམ་གྲངས་འདི་ཡི་
གེར་འབྲིའམ། ཡི་གེར་འབྲིར་འཇུག་པ་དེ་བདེ་བ་དང་བཅས་ཤིང་ཡིད་བདེ་བ་དང་བཅས་བཞིན་དུ་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །དེས་སངས་རྒྱས་
ཐམས་ཅད་ཀྱི་མཛོད་ཀྱང་བཟུང་བར་འགྱུར་རོ། །རིགས་ཀྱི་བུ་དག །ཆོས་ཀྱི་རྣམ་གྲངས་འདི་ནི། སེམས་ཅན་དམྱལ་བར་འགྲོ་བའི་སེམས་ཅན་རྣམས་ཀྱི་རྣ་ལམ་དུ་གྲག་པར་མི་འགྱུར་རོ།།

66-1-63b

གང་དག་མིའི་སྐྱེ་གནས་ནས་ཤི་འཕོས་ཏེ་ཡོངས་སུ་དག་པའི་སངས་རྒྱས་ཀྱི་ཞིང་རྣམས་སུ་སྐྱེ་བ་དེ་དག་གི་རྣ་ལམ་དུ་ཆོས་ཀྱི་རྣམ་གྲངས་འདི་གྲག་པར་འགྱུར་རོ། །རབ་འབྱོར། གང་གིས་
སངས་རྒྱས་སྟོང་ལ་དགེ་བའི་རྩ་བ་བསྐྱེད་པ་དེའི་རྣ་ལམ་དུ་ཆོས་ཀྱི་རྣམ་གྲངས་འདི་གྲག་པར་འགྱུར་རོ། །རབ་འབྱོར། རིགས་ཀྱི་བུའམ། རིགས་ཀྱི་བུ་མོ་གང་ཆོས་ཀྱི་རྣམ་གྲངས་འདི་ཐོས་
ནས་དད་དམ། འཆང་ངམ། ཀློག་གམ། ཀུན་ཆུབ་པར་བྱེད་དམ། གཞན་དག་ལ་ཡང་རྒྱ་ཆེར་ཡང་དག་པར་རབ་ཏུ་སྟོན་པར་འགྱུར་བ་དེའི་ལག་ཏུ་བྱང་ཆུབ་སོང་ངོ༌། །ཞེས་བཤད་
དོ༑ ༑དེས་མིག་ལྔ་ཐོབ་པར་འགྱུར། དབང་པོ་མ་ཚང་བར་མི་འགྱུར། དྲན་པ་བརྗེད་པ་མེད་པར་འཆི་བའི་དུས་བྱེད་པར་འགྱུར། སངས་རྒྱས་ཐམས་ཅད་སྒྲུབ་པའི་ཏིང་ངེ་འཛིན་ཐོབ་
བར་འགྱུར། རྣམ་པར་སྣང་མཛད་རྣམ་པར་སྤྲུལ་པའི་ཏིང་ངེ་འཛིན་དང༌། གཟུངས་ཀྱི་སྙིང་པོའི་ཏིང་ངེ་འཛིན་དང༌། གཙུག་གི་ནོར་བུའི་ཕྱག་རྒྱའི་ཏིང་ངེ་འཛིན་དང༌། དབང་བསྐུར་བའི་
ཏིང་ངེ་འཛིན་དང༌། སྤྱན་རས་གཟིགས་ཀྱི་ཕྱག་རྒྱའི་ཏིང་ངེ་འཛིན་རབ་ཏུ་ཐོབ་པར་འགྱུར། ཡི་གེ་མེད་པའི་ཟ་མ་ཏོག་གི་གཟུངས་ཐོབ་པར་འགྱུར། ཆོས་ཐམས་ཅད་ལ་རྣམ་པར་རྒྱལ་པ་
ཐོབ་པའི་གཟུངས་དང༌། ཐེ་ཚོམ་རྣམ་པར་སྦྱོང་བའི་གཟུངས་དང༌། དོན་དམ་པའི་རྣམ་པར་ངེས་པའི་གཟུངས་ཐོབ་པར་འགྱུར་ཏེ། དེ་ལ་སོགས་པ་གཟུངས་དང༌། ཏིང་ངེ་འཛིན་གྱི་སྒོ་བརྒྱ་སྟོང་

66-1-64a

མཐའ་ཡས་པ་ཐོབ་པར་འགྱུར་རོ། །མངོན་པར་ཤེས་པ་ལྔ་དང་ལྡན་པར་འགྱུར་རོ། །བསམ་བཞིན་དུ་འཆི་འཕོ་དང་སྐྱེ་བ་ཡོངས་སུ་འཛིན་པར་
འགྱུར་རོ། །དེ་ནས་བཅོམ་ལྡན་འདས་ཀྱིས་འཇམ་དཔལ་གཞོན་ནུར་གྱུར་པ་ལ་བཀའ་སྩལ་པ། འཇམ་དཔལ། སངས་རྒྱས་མང་པོ་ལ་བསྙེན་བཀུར་བྱས་པ་ཁྱོད་ལ་ཆོས་ཀྱི་
རྣམ་གྲངས་འདི་ཡོངས་སུ་གཏད་ཀྱི། ཡང་དང་ཡང་རྒྱ་ཆེར་ཡང་དག་པར་རབ་ཏུ་ཤོད་ཅིག །འཇམ་དཔལ། ཁྱོད་ཀྱིས་དེ་བཞིན་གཤེགས་པ་ཇི་སྙེད་ཅིག་ལ་བསྟི་སྟང་
བྱས་པ་དང༌། བཙུན་པར་བྱས་པ་དང༌། རིམ་གྲོར་བྱས་པ་དང༌། མཆོད་པ་བྱས་པ་དེ་ཇི་སྙམ་དུ་སེམས། འཇམ་དཔལ། དགེ་བའི་རྩ་བ་དེ་ལ་མཐའམ་མུ་ཡོད་དམ། དགེ་བའི་རྟ་
བ་དཔག་པར་ནུས་སམ། འཇམ་དཔལ་གྱིས་གསོལ་པ། བཅོམ་ལྡན་འདས། མ་ལགས་སོ། །བདེ་བར་གཤེགས་པ། མ་ལགས་སོ། །བཅོམ་ལྡན་འདས་ཀྱིས་བཀའ་
སྩལ་པ། འཇམ་དཔལ། གང་གིས་སྙིགས་མ་ལྔའི་དུས་ན་ཆོས་ཀྱི་རྣམ་གྲངས་འདི་འཇིག་རྟེན་གྱི་ཁམས་མི་མཇེད་འདིར་རྒྱ་པར་བྱེད་པར་འགྱུར་བ་དེ་དག་དེ་ལས་དགེ་བའི་རྩ་བ་ཆེན་པོར་
འགྱུར་རོ། །འཇམ་དཔལ། གལ་ཏེ་ཁྱོད་དེ་བཞིན་གཤེགས་པ་མང་པོ་དེ་སྙེད་ཅིག་ལ་ན་བཟའ་དང༌། ཞལ་ཟས་དང༌། གཟིམས་ཆ་དང༌། སྙུན་གསོས་ཀྱི་སྨན་དང༌། ཡོ་བྱད་རྣམས་

66-1-64b

ཀྱིས་བསྙེན་བཀུར་བྱེད་ཀྱི་ཆོས་ཀྱི་རྣམ་གྲངས་འདི་སྟོན་པར་མི་བྱེད་ན། ཁྱོད་ད་དུང་དུའང་དེ་བཞིན་གཤེགས་པ་རྣམས་ལ་ཉེས་པ་དང་བཅས་པར་འགྱུར་རོ། །འཇམ་དཔལ། གལ་ཏེ་
ཁྱོད་དེ་བཞིན་གཤེགས་པ་གཅིག་ལའང་ཕྱག་མི་བྱེད་ཀྱི། ཆོས་ཀྱི་རྣམ་གྲངས་འདི་རྒྱས་པར་བྱེད་ན་དེ་བཞིན་གཤེགས་པ་ཐམས་ཅད་ལ་ཁྱོད་ཀྱིས་མཆོད་པའི་བར་དུ་བྱས་པར་འགྱུར་
རོ༑ ༑བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་འཇམ་དཔལ་གཞོན་ནུར་གྱུར་པ་དང༌། དྲང་སྲོང་ཆེན་པོ་མེ་སྒྲོན་དང༌། དགེ་སློང་དེ་དག་དང༌། ལྷ་དང༌། མི་དང༌། ལྷ་མ་ཡིན་
དང༌། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་དོན་དམ་པའི་ཆོས་ཀྱིས་རྣམ་པར་རྒྱལ་བ་ཞེས་བྱ་བ་ཐེག་པ་ཆེན་པོའི་
མདོ་རྫོགས་སོ།།    །།རྒྱ་གར་གྱི་མཁན་པོ་ཛི་ན་མི་ཏྲ་དང༌། དཱ་ན་ཤཱི་ལ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་ཞུས་ཏེ་སྐད་གསར་བཅད་ཀྱིས་བཅོས་ནས་
གཏན་ལ་ཕབ་པ།    རྒྱ་གར་སྐད་དུ། ཨཪྱ་དྷརྨ་ཨརྠ་བི་བྷ་ག་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ཆོས་དང་དོན་རྣམ་པར་འབྱེད་པ་ཞེས་བྱ་བ་ཐེག་པ་ཆེན་པོའི་མདོ། སངས་
རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉམ་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་

66-1-65a

ཟས་སྦྱིན་གྱི་ཀུན་དགའ་ར་བ་ན་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། བྱང་ཆུབ་སེམས་དཔའི་དགེ་འདུན་ཆེན་པོ་དང་ཡང་ཐབས་
ཅིག་གོ །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་བས་དགའ་ལ་བཀའ་སྩལ་པ། རིགས་ཀྱི་བུ། སྔོན་བྱུང་བ་འདས་པའི་དུས་བསྐལ་པ་
གྲངས་མེད་པའི་ཡང་ཆེས་གྲངས་མེད་ཅིང་ཚད་མེད་པར་གྱུར་པ་དེའི་ཚེ་དེའི་དུས་ན་འཇིག་རྟེན་གྱི་ཁམས་མེ་ཏོག་གི་འབྱུང་གནས་ཞེས་བྱ་བ་འབྱོར་བ་རྒྱས་པ། བདེ་བ། ལོ་ལེགས་
པ༑ ཉམས་དགའ་བ། སྐྱེ་བོ་མང་པོ་དང་མི་རྣམས་ཀྱིས་གང་བ། ལག་མཐིལ་ལྟར་མཉམ་པར་གྱུར་བ་ཞིག་བྱུང་ངོ༌། །རིགས་ཀྱི་བུ། འཇིག་རྟེན་གྱི་ཁམས་མེ་ཏོག་གི་འབྱུང་གནས་དེ་
ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ལས་བྱུང་བ་ཞེས་བྱ་བ་ད་ལྟར་ཡང་བཞུགས་ཏེ་འཚོ་ཞིང་གཞེས་ལ་འཁོར་བཞི་དང༌། ལྷ་དང༌།
ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་རྣམས་ལ་ཆོས་ཀྱང་སྟོན་ཏོ། །རིགས་
ཀྱི་བུ༑ འཇིག་རྟེན་གྱི་ཁམས་མེ་ཏོག་གི་འབྱུང་གནས་དེ་ན་མིའི་དབང་པོ་འཁོར་ལོས་བསྒྱུར་བའི་རྒྱལ་པོ་སྟོང་གསུམ་ཡི་སྟོང་ཆེན་པོའི་འཇིག་རྟེན་གྱི་ཁམས་ལ་དབང་བྱེད་པ་རྒྱལ་བ་

66-1-65b

ཐོབ་པ་ཞེས་བྱ་བ་ཞིག་བྱུང་ངོ༌། །རིགས་ཀྱི་བུ། རྒྱལ་པོ་རྒྱལ་བ་ཐོབ་པ་དེའི་ཚེ་ཚིག་རབ་ལ་སེམས་ཅན་དེ་དག་བདེ་ཞིང་ཡིད་བདེ་བ་སྐྱེས་ལ། དགེ་བ་བཅུའི་ལས་ཀྱི་ལམ་དང་ལྡན་ཞིང་
བདག་གི་ཆུང་མས་མངོན་པར་དགའོ། །སེམས་ཅན་དེ་དག་ཐམས་ཅད་ཀྱང་ཐེག་པ་གཅིག་ལ་ཡང་དག་པར་ཞུགས་པ་ཤ་སྟག་སྟེ། འདི་ལྟ་སྟེ། ཐེག་པ་ཆེན་པོ་ལ་ཡང་དག་པར་ཞུགས་
པ༑ ཐེག་པ་མཆོག་ལ་ཡང་དག་པར་ཞུགས་པ། ཐེག་པ་གཙོ་བོ་ལ་ཡང་དག་པར་ཞུགས་པ། ཐེག་པ་དམ་པ་ལ་ཡང་དག་པར་ཞུགས་པ། ཐེག་པ་ཁྱད་པར་དུ་འཕགས་པ་དང༌། རབ་
དང༌། ཕུལ་དང༌། བླ་མ་དང༌། བླ་མའི་ཡང་བླ་མ་དང༌། བླ་ན་མེད་པ་ལ་ཡང་དག་པར་ཞུགས་པ། ཐེག་པ་མཉམ་པ་མེད་པ་ལ་ཡང་དག་པར་ཞུགས་པ། ཐེག་པ་མི་མཉམ་པ་དང་
མཉམ་པ་ལ་ཡང་དག་པར་ཞུགས་པ། ཐེག་པ་བསམ་གྱིས་མི་ཁྱབ་པ་ལ་ཡང་དག་པར་ཞུགས་པ། ཐེག་པ་གཞལ་དུ་མེད་པ་ལ་ཡང་དག་པར་ཞུགས་པ་ཤ་སྟག་གོ །རིགས་ཀྱི་བུ་།
རྒྱལ་པོ་རྒྱལ་བ་ཐོབ་པ་དེའི་ཚེ་ཚིག་རབ་ལ་ཐེག་པ་ཆེན་པོ་མ་གཏོགས་པར་ཐེག་པ་གཞན་གྱི་མིང་ཡང་མི་གྲགས་སོ། །རིགས་ཀྱི་བུ། རྒྱལ་པོ་རྒྱལ་བ་ཐོབ་པ་དེའི་བཙུན་མོའི་འཁོར་ནི་།
དགུ་ཁྲི་དགུ་སྟོང་ཡོད་དེ། དེ་དག་ཐམས་ཅད་ཀྱང་ཐེག་པ་གཞན་མ་ཡིན་པ་ལ་ཡང་དག་པར་ཞུགས་པ། ཐེག་པ་ཆེན་པོའི་ཁོང་སུ་འདུས་པ། ཉིན་མཚན་དུ་ཆོས་འདོད་ཅིང་ཆོས་ལ་

66-1-66a

དགའ་བ་ཤ་སྟག་གོ །རིགས་ཀྱི་བུ། དེ་ནས་རྒྱལ་པོ་དེའི་བཙུན་མོ་དམ་པ་རིན་པོ་ཆེ་དཔལ་ཞེས་བྱ་བ་བྱང་ཆུབ་སེམས་དཔའ་སྡུད་པ། སངས་རྒྱས་དང་ཆོས་
དང་དགེ་འདུན་ལ་ཡང་དག་པར་ཞུགས་པ། ཐེག་པ་ཆེན་པོའི་ཁོངས་སུ་འདུས་པ། ཉིན་མཚན་དུ་ཆོས་འདོད་པ། ཆོས་ཀྱི་ཀུན་དགའ་ལ་དགའ་བ་ཞིག་ཡོད་དེ། རིགས་ཀྱི་བུ། རིན་
ཆེན་དཔལ་དེ་ཆེན་པོ་ལ་འོས་པའི་སེངྒེའི་ཁྲི་ལ་འདུག་པ་དང༌། དེའི་པང་ནས་བུ་རིན་ཆེན་འབྱུང་གནས་ཞེས་བྱ་བ་ལྷའི་རྒྱན་གྱིས་རྣམ་པར་བརྒྱན་པ། ལྷའི་གོས་བགོས་པ། ལུས་
མཚན་དང་དཔེ་བྱད་བཟང་པོས་ལེགས་པར་བརྒྱན་པ་ཞིག་སྐྱིལ་མོ་ཀྲུང་བཅས་ཏེ་བྱུང་ནས་གཞོན་ནུ་དེ་བྱུང་མ་ཐག་ཏུ་གཞོན་དུ་དེས་མ་ལ་འདི་སྐད་ཅེས་སྨྲས་སོ། །ཡུམ། དེ་བཞིན་
གཤེགས་པ་མེ་ཏོག་ལས་བྱུང་བ་དེ་འཚོའམ། དེ་ནས་རྒྱལ་མོ་རིན་ཆེན་དཔལ་དེས་གཞོན་ནུ་དེ་ལ་འདི་སྐད་ཅེས་སྨྲས་སོ། །བུ་གཅིག་ཀུན་མཁྱེན་འཇིག་རྟེན་མགོན། །བླ་ན་མེད་པ་
དགའ་མཛད་པ། །ལྷ་དང་མི་དང་བཅས་པ་ཡི། །འཇིག་རྟེན་ན་ནི་དེ་འཚོ་འོ། །དེ་ནས་རྒྱལ་བུ་རིན་ཆེན་འབྱུང་གནས་ཀྱིས་ཕ་མ་ལ་འདི་སྐད་ཅེས་སྨྲས་སོ། །ཡབ་ཡུམ་ཚུར་གཤེགས།
དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ལས་བྱུང་བ་དེ་ལ་བལྟ་བ་དང༌། ཕྱག་བགྱི་བ་དང༌། མཆོད་པ་དང༌། བསྙེན་བཀུར་བགྱི་བ་དང༌།

66-1-66b

ཆོས་མཉམ་པའི་སླད་དུ་གཤེགས་སོ། །དེ་ཅིའི་སླད་དུ་ཞེ་ན། ཡབ་ཡུམ། དེ་བཞིན་གཤེགས་པ་དེ་ནི། ལྷ་དང་མིར་བཅས་པའི་འཇིག་རྟེན་ན་དཀའ་བ་མཛད་པ་སྟེ། མ་གྲོལ་བ་རྣམས་
གྲོལ་མཛད་མགོན། །ལྗོངས་པ་རྣམས་ལ་མིག་སྦྱིན་མཛད། །ཆོས་ལ་དཔའ་ཞིང་ཆེར་དཔའ་བ། །ལྷུན་པོ་ལྟ་བུར་མི་གཡོས་སོ། །དེ་ནས་རྒྱལ་པོ་རྒྱལ་བ་ཐོབ་དང༌། རྒྱལ་མོ་རིན་ཆེན་
དཔལ་གྱིས་བུ་དེ་བླངས་ཏེ་བཙུན་མོའི་འཁོར་དང་གཡོག་ཏུ་བཅས་པར་བཅོམ་ལྡན་འདས་དེའི་ཞབས་ཀྱི་དྲུང་དུ་ཕྱིན་ནས་བཅོམ་ལྡན་འདས་ལ་ལན་བདུན་བསྐོར་བ་བྱས་ཏེ་བརྒྱ་སྟོང་རི་བའི་མུ་
ཏིག་གི་སེ་མོ་དོ་ཕུལ་ལོ། །ཕུལ་ནས་ཀྱང་འཁོར་དེ་ཉིད་དུ་འདུག་པར་གྱུར་ཏོ། །རིགས་ཀྱི་བུ། དེ་ནས་རྒྱལ་བུ་དེས་རྫུ་འཕྲུལ་གྱི་སྟོབས་སྐྱེད་པ་བྱས་ནས་ཤིང་ཏ་ལ་བདུན་སྲིད་ཙམ་གྱི་
བར་སྣང་གི་ནམ་མཁའ་ལ་འདུག་སྟེ་བཅོམ་ལྡན་འདས་མེ་ཏོག་ལས་བྱུང་བ་དེ་ལ་རིན་པོ་ཆེའི་ཆར་དང༌། མེ་ཏོག་གི་ཆར་དང༌། སྤོས་ཀྱི་ཆར་རྣམས་ཀྱིས་གཏོར། མངོན་པར་
གཏོར་ཏེ། །གཏོར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །སྟོན་པ་རྒལ་ནས་སེམས་ཅན་རྣམས། །སྡུག་བསྔལ་ཆུ་བོ་ཆེ་ལས་སྒྲོལ། །བདག་ནི་ཐམས་ཅད་མཁྱེན་པ་
ཁྱོད༑ ༑བལྟ་བའི་སླད་དུ་འདིར་མཆིས་སོ། །འཇིག་རྟེན་མགོན་པོ་བླ་ན་མེད། །ལྷ་དང་མི་ཡི་འཇིག་རྟེན་ན། །ཁྱོད་ཀྱིས་ཡོན་ཏན་གང་བསྟན་དང༌། །ཁྱོད་འདྲ་བ་ནི་ཡོང་མ་མཆིས། །སེམས་

66-1-67a

ཅན་ཤུལ་ངན་ལྷུང་གྱུར་ཅིང༌། །འདོད་ཆགས་ཞེ་སྡང་དབང་མཆིས་རྣམས། །ཐེག་པ་དམན་ལ་བཞག་མཛད་ནས། །ཐེག་པ་ཆེན་པོ་རྗོད་པར་མཛད།
ཐབས་ལ་མཁས་ཤིང་དཔའ་བ་སྟེ། །ཐུགས་རྗེ་ཆེན་པོའི་དབང་དུ་གྱུར། །ཆོས་ནི་དོན་ཏེ་ཆོས་ཀྱི་ངོམས། །ཆོས་རྩོམ་ཡོན་ཏན་འབྱུང་གནས་སོ། །གང་དག་སྐྱེ་བ་མ་མཆིས་པ།།
ཆོས་དེ་སྙིང་པོ་མེད་མཁྱེན་ནས། །ཆོས་ཉིད་ཀྱང་ནི་ཁྱོད་ཀྱིས་མཁྱེན། །དེས་ན་ཁྱོད་ཀྱིས་དཀའ་བ་མཛད། །དེ་ནས་གཞོན་ནུ་དེས་ཚིག་འདི་དག་གིས་བཅོམ་ལྡན་འདས་དེ་བླ་བསྟོད་
ནས་ཡང་བསྐོར་བ་བྱས་ཏེ་བཅོམ་ལྡན་འདས་ཀྱི་ཞབས་ཀྱི་དྲུང་དུ་འདུག་གོ །དེ་ནས་བཅོམ་ལྡན་འདས་ཀྱིས་པདྨའི་འདབ་མ་ལྟར་ཡངས་པའི་སྤྱན་གྱིས་ཕྱོགས་ཐམས་ཅད་དུ་
གཟིགས་ཏེ་འཁོར་བཞི་པོ་དེ་དག་གི་སེམས་དང་སེམས་ལས་བྱུང་བ་མཁྱེན་ནས་རྒྱལ་པོ་རྒྱལ་བ་ཐོབ་པ་དེ་ལ་འདི་སྐད་ཅེས་བཀའ་སྩལ་ཏོ། །རྒྱལ་པོ་ཆེན་པོ། ཕུང་པོ་ལྔ་པོ་
དེ་དག་ནི། སྙིང་པོ་མེད་པ་ཡིན་ནོ། བྱིས་པ་སོ་སོའི་སྐྱེ་བོ་རྣམས་ནི། སྙིང་པོར་འདུ་ཤེས་སོ། །རྒྱལ་པོ་ཆེན་པོ། ཕུང་པོ་རྣམས་ནི། ཁ་དོག་ངན་པ། དྲིང་བ། ཁྲག་དང་རང་
འབྱུང་བ། ཤིང་དང༌། བོང་བ་དང༌། ལམ་དང་མཚུངས་པ། སྙིང་པོ་མེད་པ། གཡོ་བ་མེད་པ་དང༌། དགའ་བ་དང་མི་དགའ་བར་འབྲེལ་བ། སྲིད་པའི་ལུ་གུ་རྒྱུད་ཀྱིས་ཕན་ཚུན་

66-1-67b

སྦྲེལ་བ༑ ཉོན་མོངས་པ་མང་བ། སྨད་པ་ཡིན་ན། སྙིང་པོ་མེད་པ་ལ་སྙིང་པོར་འདུ་ཤེས། མི་རྟག་པ་ལ་རྟག་པར་འདུ་ཤེས། མི་སྡུག་པ་ལ་སྡུག་པར་འདུ་ཤེས། མི་གཅང་བ་ལ་
གཙང་བར་འདུ་ཤེས། བདེན་པ་མ་ཡིན་པ་ལ་བདེན་པར་འདུ་ཤེས་སོ། །རྒྱལ་པོ་ཆེན་པོ། ཕུང་པོ་ང་ནི། རང་གི་ལས་ཀྱིས་རྣམ་པར་བྲིས་པ་སྟེ། རྒྱལ་པོ་ཆེན་པོ། དཔེར་ན། རྨ་
བྱའི་འཇུག་ཚོགས་ཚོན་སྣ་ལྔ་པ་དེ་ལ་རི་མོ་མཁན་གྱིས་བྲིས་པའང་མེད། ཚོན་ཀྱང་ཅིའང་མེད་དེ། །དེ་ནི། རང་གི་ལས་ཀྱིས་རྣམ་པར་བྲིས་པ་ཉིད་དོ། །རྒྱལ་པོ་ཆེན་པོ། དེ་བཞིན་
དུ་བྱིས་པ་སོ་སོའི་སྐྱེ་བོ་རྣམས་ཀྱང་རང་གི་ལས་ཀྱིས་རྣམ་པར་བྲིས་པ་ཕན་ཚུན་གྱི་རྐྱེན་ལས་བྱུང་བ་དག་གོ །དེ་ནས་འཁོར་དེའི་ནང་ནས་བྱང་ཆུབ་སེམས་དཔའ་སེམས་དཔའ་ཆེན་པོ་
མི་ཕམ་དབང་ཕྱུག་ཅེས་བྱ་བ་དེ་སྟན་ལས་ལངས་ཏེ་བཅོམ་ལྡན་འདས་ལ་བསྐོར་བ་བྱས་ནས་བླ་གོས་ཕྲག་པ་གཅིག་ཏུ་གཟར་ཏེ་བུས་མོ་གཡས་པའི་ལྷ་ང་ས་ལ་བཙུགས་ནས་ལུས་
བཏུད་ལུས་སྨད་དེ་སོར་མོ་བཅུ་ཐལ་མོ་སྦྱར་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཕུང་པོ་འདི་དག་ནི། ཁ་དོག་ངན་པ། དྲིང་བ། ཁྲག་དང་རང་
འབྱུང་བ། ཤིང་དང༌། བོང་བ་དང༌། རྩིག་པ་དང༌། ལམ་དང་འདྲ་བ། སྙིང་པོ་མ་མཆིས་པ། གཡོ་བ་མ་མཆིས་པ་ལགས་ན། བྱིས་པ་སོ་སོའི་སྐྱེ་བོ་རྣམས་ནི། སྙིང་པོར་འདུ་ཤེས་ཏེ།

66-1-68a

ཡང་དག་པ་མ་ལགས་པ། ལྡོངས་པ། རྨོངས་པ་དང་འདྲ་བ། གཏི་མུག་ལ་གཞོལ་བ། མུན་པ་དང༌། རབ་རིབ་དང༌། ལིང་ཏོག་གིས་ཀུན་ནས་
ཁེབས་པ། ལྟ་བ་ཐམས་ཅད་ཀྱི་ཚང་ཚིང་ཐིབས་པོས་གཏིབས་པ་ལགས་སོ། །བཅོམ་ལྡན་འདས། ཆོས་ཀྱི་ཕུང་པོ་བཞི་པོ་འདི་དག་ནི། ཟབ་སྟེ། ནམ་མཁའ་དང་མཚུངས་ཤིང་
འདྲ་བ་ལགས་སོ། །བཅོམ་ལྡན་འདས། གང་དག་འདི་ལྟ་བུའི་མདོ་སྡེའི་ཚིག་བཤད་པ་འདི་དག་ལ་ཡང་དག་པའི་འདུ་ཤེས་སྐྱེད་པའི་སེམས་ཅན་དེ་དག་འབྱུང་བར་འགྱུར་ལགས་
སམ༑ དེ་སྐད་ཅེས་གསོལ་པ་དང༌། བཅོམ་ལྡན་འདས་མེ་ཏོག་ལས་བྱུང་བ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ།
གང་གི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་འབྱུང་བ་དེའི་ཚེ་སེམས་ཅན་རྣམས་སྦྱང་བའི་ཕྱིར་འབྱུང་སྟེ། མོས་པ་ཇི་ལྟ་བ་བཞིན་དུ་སེམས་ཅན་རྣམས་ལ་ཆོས་ཀྱང་
སྟོན་ཏོ༑ ༑སྲེད་པས་ཉམ་ཐག་པ་རྣམས་ཀྱི་སྲེད་པ་གཅོད་དོ། །སྡུག་བསྔལ་གྱིས་ཉམ་ཐག་པ་རྣམས་ཀྱི་མྱ་ངན་སེལ་ཏོ། །ཆོས་ཐམས་ཅད་སྙིང་པོ་མེད་པར་ཤེས་ཏེ་ནམ་མཁའ་
དང་མཚུངས་ཤིང་འདྲ་བར་ཤེས་ནས་སེམས་ཅན་རྣམས་ཆོས་ཉིད་ལ་རབ་ཏུ་འགོད་དེ། དེའི་ཚེ་བྱང་ཆུབ་སེམས་དཔའ་རྣམས་སེམས་ཅན་སྦྱོང་བར་བྱེད་པ་ཞེས་བྱའོ། །བཅོམ་ལྡན་

66-1-68b

འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མེ་ཏོག་ལས་བྱུང་བ་དེས་སེམས་ཅན་བསྟན་པ་འདི་བཤད་པ་ན་རྒྱལ་པོ་རྒྱལ་བ་ཐོབ་པ་བུ་དང་བཅས་པ་
དང༌། རྒྱལ་མོ་རིན་ཆེན་དཔལ་དེ་དང༌། བཙུན་མོའི་འཁོར་དང༌། གཡོག་འཁོར་དུ་བཅས་པ་ཐམས་ཅད་སྐྲ་དང་ཁ་སྤུ་བྲེགས་ཏེ་བཅོམ་ལྡན་འདས་དེ་ལས་རབ་ཏུ་བྱུང་ངོ༌། །དེ་ནས་
བཅོམ་ལྡན་འདས་ཀྱིས་འཁོར་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག། རྒྱལ་བུ་གཞོན་ནུ་འདི་ལ་ལྟོས། རིགས་ཀྱི་བུ་དག །སྐྱེས་བུ་དམ་པ་འདིས་སངས་རྒྱས་བྱེ་
བ་ཁྲག་ཁྲིག་བརྒྱ་སྟོང་ཕྲག་དགུ་བཅུ་རྩ་དགུ་ལ་དགེ་བའི་རྩ་བ་བསྐྱེད་དེ། ཐམས་ཅད་དུའང་ཆོས་སྨྲ་བར་གྱུར་ཏོ། །འདི་ནི། རྟག་ཏུ་སྐྱེས་བུ་དམ་པ་འདིའི་ཕར་གྱུར་ཏེ། རྟག་ཏུ་སྐྱེས་
བུ་དམ་པ་འདིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་ཡོངས་སུ་སྨིན་པར་བྱས་སོ། །རིགས་ཀྱི་བུ་དག །རྒྱལ་བུ་གཞོན་ནུ་རིན་ཆེན་འབྱུང་གནས་འདི་ནི། ང་ཡོངས་སུ་
མྱ་ངན་ལས་འདས་མ་ཐག་ཏུ་སངས་རྒྱས་སུ་འགྱུར་ཏེ། རིན་པོ་ཆེ་དུ་མ་བཀོད་པའི་བྱང་ཆུབ་ཀྱི་ཤིང་དྲུང་དུ་འདུག་ནས་དེ་བྱང་ཆུབ་ཐོབ་པའི་ཚེ་དེ་བཞིན་གཤེགས་པ་དགྲ་བཅོམ་པ་ཡང་
དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་སྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་

66-1-69a

པ། སངས་རྒྱས་བཅོམ་ལྡན་འདས་འོད་ཟེར་ཀུན་ནས་མངོན་འཕགས་དཔལ་བརྩེགས་རྒྱལ་པོ་ཞེས་བྱ་བར་འགྱུར་རོ། །འཇིག་རྟེན་གྱི་ཁམས་ནི། ཀུན་
ནས་རིན་པོ་ཆེས་ཡང་དག་པར་བྲིས་པ་ཞེས་བྱ་བར་འགྱུར་རོ། །དེའི་ཉན་ཐོས་ཀྱི་དགེ་འདུན་ནི། ཚད་མེད་པར་འགྱུར་རོ། །དེའི་ཚེའི་ཚད་ནི། བསྐལ་པ་བྱེ་བ་ཁྲག་ཁྲིག་ཕྲག་དགུ་བཅུ་རྩ་
དྲུག་ཐུབ་པར་འགྱུར་རོ། །དེའི་དམ་པའི་ཆོས་ཀྱི་གཟུགས་བརྙན་ནི། ལོ་འབུམ་ཕྲག་བདུན་ཅུ་རྩ་ལྔར་གནས་པར་འགྱུར་རོ། །རིགས་ཀྱི་བུ། དེ་ནས་བྱང་ཆུབ་སེམས་དཔའ་སེམས་
དཔའ་ཆེན་པོའི་ལུང་བསྟན་པ་བརྗོད་པ་བཤད་པ་ན་སྲོག་ཆགས་བརྒྱད་ཁྲི་བཞི་སྟོང་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །རིགས་ཀྱི་བུ། དེའི་ཚེ་དེའི་དུས་ཀྱི་དེ་བཞིན་གཤེགས་
པ་དེ་གཞན་ཞིག་ཡིན་པ་སྙམ་དུ་ཁྱོད་དོགས་ཤིང་ཐེ་ཚོམ་ཟའམ་ཡིད་གཉིས་སུ་གྱུར་ན། དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། རིགས་ཀྱི་བུ། དེ་བཞིན་གཤེགས་པ་དགྲ་བཅོམ་
པ་ཡང་དག་པར་རྫོགས་པའི་སངས་རྒྱས་འོད་དཔག་མེད་ཅེས་བྱ་བ་འདི་དེའི་ཚེ་དེའི་དུས་ན་དེ་བཞིན་གཤེགས་པ་མེ་ཏོག་ལས་བྱུང་ཞེས་བྱ་བར་གྱུར་ཏེ། འཇིག་རྟེན་གྱི་ཁམས་དེར་
ཆོས་བསྟན་པར་གྱུར་ཏོ། །རིགས་ཀྱི་བུ། དེའི་ཚེ་དེའི་དུས་ན་གཞོན་ནུ་རིན་ཆེན་འབྱུང་གནས་ཞེས་བྱ་བ་དེ་གཞན་ཞིག་ཡིན་པ་སྙམ་དུ་ཁྱོད་དོགས་ཤིང་ཐེ་ཚོམ་ཟའམ་ཡིད་གཉིས་

66-1-69b

སུ་གྱུར་ན། དེ་ལྟར་མི་བལྟའོ། །དེ་ཅིའི་ཕྱིར་ཞེ་ན། རིགས་ཀྱི་བུ། བྱང་ཆུབ་སེམས་དཔའ་སྤྱན་རས་གཟིགས་དབང་ཕྱུག་འདི་དེའི་ཚེ་དེའི་དུས་ན་རྒྱལ་པོ་རྒྱལ་བ་ཐོབ་པ་ཞེས་བྱ་བ་དེའི་བུར་
གྱུར་ཏེ༑ དེ་བཞིན་གཤེགས་པ་དེས་ང་ལས་འཚང་རྒྱ་བར་འགྱུར་རོ། །ཞེས་ལུང་བསྟན་ཏོ། །དེ་ནས་འཁོར་དེའི་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་བས་དགའ་ཞེས་བྱ་བས་
བཅོམ་ལྡན་འདས་ལ་སོར་མོ་བཅུའི་ཐལ་མོ་སྦྱར་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། ཆོས་ཀྱི་རྣམ་གྲངས་འདི་ནི། སེམས་ཅན་དགེ་བའི་རྩ་བ་མ་
བསྐྱེད་པ་རྣམས་ཀྱི་རྣ་ལམ་དུ་གྲགས་པར་ཡང་མི་འགྱུར་རོ། །གང་དག་ཡི་གེར་འབྲི་བ་དང༌། ཡི་གེར་འབྲིར་སྩོལ་བ་དང༌། འཛིན་པ་དང༌། ཁ་ཏོན་བགྱིད་པ་དང༌། མེ་ཏོག་དང༌། བདུག་
པ་དང༌། སྤོས་རྣམས་ཀྱིས་མཆོད་པར་འགྱུར་བ་ལྟ་སྨོས་ཀྱང་ཅི་འཚལ། དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་བས་དགའ་ལ་འདི་སྐད་ཅེས་
བཀའ་སྩལ་ཏོ། །རིགས་ཀྱི་བུ། གང་དག་གིས་སངས་རྒྱས་བཅོམ་ལྡན་འདས་གངྒཱའི་ཀླུང་གི་བྱེ་མ་སྙེད་ལ་བསྙེན་བཀུར་བྱས་པ་དེ་དག་གིས་མདོ་སྡེ་འདི་རྙེད་པར་འགྱུར་རོ། །རིགས་ཀྱི་
བུ༑ ཆོས་ཀྱི་རྣམ་གྲངས་འདི་དག་གང་གི་རྣ་ལམ་དུ་གྲག་པར་གྱུར་ལ་ཐེ་ཚོམ་མི་ཟ་བའི་སེམས་ཅན་དེ་དག་འདི་ནས་ཤི་འཕོས་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་རོ། །རིགས་

66-1-70a

ཀྱི་བུ༑ གང་ན་མདོ་སྡེ་འདི་ལྟ་བུ་དག་འཛིན་པའི་ས་ཕྱོགས་དེ་དག་ཕྱག་བྱ་བའི་འོས་སུ་འགྱུར་རོ། །རིགས་ཀྱི་བུ། ཕྱི་མའི་ཚེ་ཕྱི་མའི་དུས་ན་བུད་མེད་
གང་ལ་ལ་ཞིག་ཆོས་ཀྱི་རྣམ་གྲངས་འདི་འཆང་ངམ། ཀློག་ན། དེ་བུད་མེད་ཀྱི་ལུས་བརྗེས་ནས་འཇིག་རྟེན་གྱི་ཁམས་བདེ་བ་ཅན་དུ་སྐྱེ་བར་འགྱུར་ཏེ། དེ་ཉིད་དེའི་བུད་མེད་ཀྱི་ལུས་ཀྱི་ཐ་
མ་ཡིན་ནོ། །འཆི་བའི་དུས་ཀྱི་ཚེ་ནའང་དེ་བཞིན་གཤེགས་པ་འོད་དཔག་མེད་མཐོང་བར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་བྱང་ཆུབ་སེམས་དཔའ་
སེམས་དཔའ་ཆེན་པོ་རྒྱལ་བས་དགའ་བ་དང༌། བྱང་ཆུབ་སེམས་དཔའ་དེ་དག་དང༌། དགེ་སློང་དེ་དག་དང༌། ཐམས་ཅད་དང་ལྡན་པའི་འཁོར་དེ་དང༌། ལྷ་དང༌། མི་དང༌། ལྷ་མ་ཡིན་དང༌།
དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་སྟོད་དོ། །འཕགས་པ་ཆོས་དང་དོན་རྣམ་པར་འབྱེད་པ་ཞེས་བྱ་བ་ཐག་པ་ཆེན་པོའི་མདོ་
རྫོགས་སོ།།    །།རྒྱ་གར་གྱི་མཁན་པོ་ཛི་ན་མི་ཏྲ་དང༌། དཱ་ན་ཤཱི་ལ་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པ།    རྒྱ་གར་
སྐད་དུ༑ བོ་དྷི་སཏྭ་པྲ་ཏི་མོཀྵ་ཙ་ཏུཥྐ་ནི་ར་ཧཱ་ར་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། བྱང་ཆུབ་སེམས་དཔའི་སོ་སོར་ཐར་པ་ཆོས་བཞི་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ། བཅོམ་

66-1-70b

ལྡན་འདས་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་བྱ་རྒོད་ཀྱི་ཕུང་པོའི་རི་ལ་ཚེ་དང་ལྡན་པ་
ཤཱ་རིའི་བུ་དང༌། མཽདྒལ་གྱི་བུ་ལ་སོགས་པ་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་ཐམས་ཅད་ཀྱང་དགྲ་བཅོམ་པ། ཟག་པ་ཟད་པ། ཉོན་མོངས་པ་མེད་པ། དབང་
དུ་གྱུར་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་སོ། །དེ་ནས་ཚེ་དང་ལྡན་པ་ཤཱ་རིའི་བུ་བཅོམ་ལྡན་འདས་ག་ལ་དེ་ལོགས་སུ་སོང་སྟེ་
ཕྱིན་ནས་བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་བཙལ་ནས་ཕྱོགས་གཅིག་ཏུ་འདུག་གོ །ཕྱོགས་གཅིག་ཏུ་འདུག་ནས་ཚེ་དང་ལྡན་པ་ཤཱ་རིའི་བུས་བཅོམ་ལྡན་འདས་ལ་འདི་
སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཀྱི་བདེན་པའི་རྣམ་པའི་བྱ་བ་ནི། གང༌། བཅོམ་ལྡན་འདས། ཇི་ལྟར་བྱང་ཆུབ་སེམས་དཔའ་རྣམས་བདེན་
པར་སྨྲ་ཞིང་ཡང་དག་པར་སྨྲ་བས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་ལགས། དེ་སྐད་ཅེས་གསོལ་པ་དང༌། བཅོམ་
ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་འདི་སྐད་ཅེས་བཀའ་སྩལ་ཏོ། །ཤཱ་རིའི་བུ། ཆོས་བཞི་དང་ལྡན་ན། བྱང་ཆུབ་སེམས་དཔའ་བདེན་པར་སྨྲ་ཞིང་ཡང་དག་པར་སྨྲ་བ་ཡིན་ཏེ།

66-1-71a

མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །བཞི་གང་ཞེ་ན། ཤཱ་རིའི་བུ། འདི་ལ་རིགས་
ཀྱི་བུའམ། རིགས་ཀྱི་བུ་མོ་དགེ་བའི་ཆོས་ཐམས་ཅད་ཡོངས་སུ་བཙལ་བའི་ཕྱིར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ནས་བརྩོན་འགྲུས་བརྩམས་པས་གནས་
པ་ཡིན་ཏེ། ཤཱ་རིའི་བུ། དཔེར་ན། སྐྱེས་བུ་གྲོང་ཁྱེར་གྱི་ཚད་འཇལ་བར་འདོད་པ་དེ་གྲོང་ཁྱེར་གྱི་བྱ་བ་ལ་བརྩོན་པ་སྐྱེད་པར་བྱེད་དོ། །ཤཱ་རིའི་བུ། སྐྱེས་བུ་དེའི་གྲོང་ཁྱེར་དེ་ཡང་དག་
པར་འགྱུར་བ་དང༌། མི་རྣམས་གྲོང་ཁྱེར་དུ་གནས་པར་འགྱུར་རོ། །ཞེས་རེ་བར་བྱ་བ་ཡིན་ལ། གྲོང་ཁྱེར་དུ་སོ་སོར་འཇོག་པར་འདོད་པས་ཀྱང་ཡང་དག་པའི་ཤེས་རབ་ལ་བརྟེན་ནས་
གནས་ཐམས་ཅད་ཡོངས་སུ་འཛིན་པར་འགྱུར་རོ། །ཤཱ་རིའི་བུ། དེ་བཞིན་དུ་དུས་གང་གི་ཚེ་དགེ་བའི་ཆོས་ཐམས་ཅད་ཡོངས་སུ་བཙལ་བར་བྱ་བའི་ཕྱིར་བྱང་ཆུབ་སེམས་དཔའ་བརྩོན་
འགྲུས་བརྩོམ་པ་ལ་གནས་ཏེ་ཆོས་ཐམས་ཅད་ཡོངས་སུ་འཛིན་པར་བྱེད་དོ། །ཤཱ་རིའི་བུ། གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་
རྒྱ་བ་འདི་ནི། བྱང་ཆུབ་སེམས་དཔའི་བདེན་པའི་རྣམ་པ་དང་པོའོ། །ཤཱ་རིའི་བུ། གཞན་ཡང་བྱང་ཆུབ་སེམས་དཔའ་ཆོས་ཐོས་པ་ནན་ཏན་གྱིས་སྒྲུབ་པར་བྱེད་པ་གང་ཡིན་པ་དེ་ནི། དགེ་

66-1-71b

བའི་ཆོས་རྣམས་མྱུར་དུ་སྨིན་པར་འགྱུར་ཏེ། ཤཱ་རིའི་བུ། འདི་ལྟ་སྟེ། དཔེར་ན། སྐྱེས་བུ་ནད་ཀྱིས་ཐེབས་པར་གྱུར་བ་དེ་ལ་སྨན་པས་སྨན་ཉེ་བར་བསྟན་ལ། དེས་ཇི་སྐད་བསྟན་པ་བཞིན་དུ་
སོ་སོར་བསྟེན་པས་ནད་དེ་ལས་མྱུར་དུ་ཐར་པར་འགྱུར་རོ། །དེ་ཅིའི་ཕྱིར་ཞེ་ན། དེས་སྨན་ཚུལ་བཞིན་དུ་སོ་སོར་བསྟེན་པའི་ཕྱིར་རོ། །ཤཱ་རིའི་བུ། དེ་བཞིན་དུ་བྱང་ཆུབ་སེམས་དཔའ་ཆོས་
ཐོས་པ་ནན་ཏན་གྱིས་སྒྲུབ་པར་བྱེད་པ་གང་ཡིན་པ་དེ་ནི། དགེ་བའི་ཆོས་རྣམས་མྱུར་དུ་ཡོངས་སུ་སྨིན་པར་འགྱུར་རོ། །ཤཱ་རིའི་བུ། གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་
བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི། བྱང་ཆུབ་སེམས་དཔའ་བདེན་པའི་རྣམ་པ་གཉིས་པའོ། །ཤཱ་རིའི་བུ། གཞན་ཡང་བྱང་ཆུབ་སེམས་དཔའ་ཆོས་ཐམས་ཅད་
ལ་གཞན་གྱི་འདུ་ཤེས་སྐྱེད་པར་བྱེད་དེ། ཆོས་ཅུང་ཟད་ཀྱང་མི་ལེན་ཏོ། །དེ་ཅིའི་ཕྱིར་ཞེ་ན། ཉེ་བར་ལེན་པ་ལས་ནི། འཇིགས་པ་འབྱུང་བས་ཆོས་ཐམས་ཅད་ལ་འཇིགས་པའི་འདུ་ཤེས་
སྐྱེད་པར་བྱེད་དེ། འཇིགས་པའི་འདུ་ཤེས་སྐྱེད་པ་ལས་ནི། ཡིད་རྟོན་པར་མི་བྱེད་དོ། །ཡིད་མི་རྟོན་པ་ཡོད་ན། ཇི་ལྟར་ཐར་པར་བྱ། ཇི་ལྟར་ན། བདེ་ལེགས་སུ་གནས་པར་འགྱུར་ཞེས་ལམ་
ཚོལ་བར་བྱེད་དོ། །ཤཱ་རིའི་བུ། གཞན་ཡང་བྱང་ཆུབ་སེམས་དཔའ་སྐྱེ་བ་དང༌། རྒ་བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང་།

66-1-72a

ཡིད་མི་བདེ་བ་དང༌། འཁྲུག་པ་རྣམས་ཀྱིས་ཡོངས་སུ་བསྐོར་བ་ཡོད་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཇི་ལྟར་ཐར་པར་བྱ། ཇི་
ལྟར་ན༑ བདེ་ལེགས་སུ་གནས་པར་འགྱུར་ཞེས་ལམ་ཡོངས་སུ་ཚོལ་ཞིང་ཕྱོགས་བཞིར་ལེགས་པར་གསུངས་པ་ཡོངས་སུ་ཚོལ་ལོ། །ཤཱ་རིའི་བུ། གང་གིས་མྱུར་དུ་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི། བྱང་ཆུབ་སེམས་དཔའི་བདེན་པའི་རྣམ་པ་གསུམ་པའོ། །ཤཱ་རིའི་བུ། གཞན་ཡང་བྱང་ཆུབ་སེམས་
དཔའ་སྦྱིན་བདག་ཏུ་འགྱུར་བ་དང༌། སྡུག་བསྔལ་གྱི་ཆོས་རྣམས་ཀྱིས་ཡོངས་སུ་མི་སྐྲག་ཅིང་མ་གོས་པས་རྟག་ཏུ་བརྩོན་པ་དང་ལྡན་པ་ཡིན་ཏེ། སེམས་ཅན་གང་སུ་དག་སྡུག་བསྔལ་
དང༌། ཡིད་མི་བདེ་བ་དང༌། འཁྲུག་པ་རྣམས་བྱུང་བ་ཉེ་བར་ཞི་བར་བྱ་བའི་ཕྱིར་བདག་གིས་དེ་དག་བསལ་བར་བྱའོ། །ཞེས་སེམས་སྐྱེད་པར་བྱེད་ཅིང༌། ཇི་ལྟར་བདག་ལ་ཟག་
པ་མེད་པའི་བདེ་བ་མྱོང་བ་སྐྱེས་པ་དེ་བཞིན་དུ་བདག་གིས་སེམས་ཅན་ཐམས་ཅད་ལ་བསྒྲུབ་པར་བྱའོ། །ཞེས་བརྩོན་འགྲུས་རྩོམ་པར་བྱེད་དོ། །དེ་དེ་ལྟར་བརྩོན་འགྲུས་རྩོམ་པ་ན་རྙེད་
པའི་འདུ་ཤེས་སྐྱེད་པར་མི་བྱེད་དོ། །ཤཱ་རིའི་བུ། འདི་ལྟ་སྟེ། དཔེར་ན། སྐྱེས་བུ་དབྱར་ཟླ་འབྲིང་པོའི་ཟླ་བ་ལ་འབྲོག་དགོན་པར་སོང་བ་ན་འབྲོག་དགོན་པ་དེ་ནའང་མི་རྒྱུ་བ་མེད་

66-1-72b

ལ༑ ཤིང་མེད་ཅིང་ཆུ་མེད་པ་དང༌། དེའི་སྟེང་ནས་ཉི་མའི་དཀྱིལ་འཁོར་ཡང་ཤར་བར་གྱུར། དེར་ས་གཞིའང་རབ་ཏུ་འབར་ཞིང་ཚ་བར་གྱུར་ཏེ། དེའི་མདུན་དུ་ཆུ་བོའི་རྒྱུན་ཆེན་པོ་འབབ་
པར་གྱུར་པ་ན། དེ་དེ་ལ་ངོ་མཚར་གྱི་འདུ་ཤེས་སྐྱེད་པར་བྱེད་དོ། །ཤཱ་རིའི་བུ། དེ་བཞིན་དུ་བྱང་ཆུབ་སེམས་དཔའ་སེམས་ཅན་ཐམས་ཅད་ཀྱི་ཕྱིར་སྡུག་བསྔལ་ཟད་པར་འགྱུར་བའི་ལམ་
ཇི་ལྟ་བུ་བཟུང་ལ། གལ་ཏེ་བྱང་ཆུབ་སེམས་དཔའ་ལམ་དེ་ཡོངས་སུ་བཟུང་ཡང་བསྐལ་པ་བྱེ་བ་འདས་ནས་ཐ་ན་འདུག་པ་ཙམ་གྱི་བདེ་བ་འདོད་པའི་སེམས་གཅིག་སྐྱེད་ནའང་དེ་ལ་བྱང་
ཆུབ་སེམས་དཔས་འདི་ལྟར་སེམས་གཟེངས་བསྟོད་པར་བྱ་སྟེ། བདག་གིས་གང་གཟུང་ནས་འདུག་པ་དེའང་མང་དུ་ཡིན་ཏེ། སེམས་ཅན་ཐམས་ཅད་ལ་གནོང་བསྐུར་རོ། །ཤཱ་རིའི་བུ།
གང་གིས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བ་འདི་ནི། བྱང་ཆུབ་སེམས་དཔའི་བདེན་པའི་རྣམ་པ་བཞི་པའོ། །ཤཱ་རིའི་བུ། ཅིའི་
ཕྱིར་མངོན་པར་རྫོགས་པར་སངས་རྒྱས་པ་ཞེས་བྱ་ཞེ་ན། མ་མཁྱེན་པའི་མཁྱེན་པ་མཁྱེན་པས་མངོན་པར་མཁྱེན་པ་དང༌། མཁྱེན་པའི་ཆོས་དེ་ལ་རབ་ཏུ་གནས་པས་སྤྱོད་པ་དེས་ན།
མངོན་པར་སངས་རྒྱས་པ་ཞེས་བྱའོ། །བླ་ན་མེད་པ་ཞེས་བྱ་བའང་དེ་བཞིན་གཤེགས་པས་ཆོས་གང་རྡུལ་ཙམ་ཡང་ལུས་ཤིང་མ་རྒལ་བ་མེད་པ་དེས་ན། དེ་བཞིན་གཤེགས་པ་སྟེ། ཕ་

66-1-73a

རོལ་ཏུ་བྱོན་པ་ཞེས་བྱའོ། །ཤཱ་རིའི་བུ། ཅིའི་ཕྱིར་ཡང་དག་པར་རྫོགས་པའི་སངས་རྒྱས་ཞེས་བྱ་ཞེ་ན། ཐུགས་མཉམ་པ་དང༌། ཐུགས་རྙོག་པ་མེད་པ་དང༌། ཐུགས་མི་འཁྲུགས་
པས་ཆོས་རྣམས་མངོན་པར་མཁྱེན་པ་དང༌། ཆོས་ཐམས་ཅད་མཉམ་པ་ཉིད་དང༌། ཆོས་ཐམས་ཅད་མི་མཉམ་པ་མེད་པར་མངོན་པར་མཁྱེན་པ་དེས་ན། ཡང་དག་པར་རྫོགས་པའི་སངས་
རྒྱས་ཞེས་བྱའོ། །ཤཱ་རིའི་བུ། ཆོས་འདི་བཞི་དང་ལྡན་པའི་བྱང་ཆུབ་སེམས་དཔའ་ནི། བརྩོན་འགྲུས་མི་འཕྲོག་པར་གྱུར་ཏེ་ཉོན་མོངས་པ་ཐམས་ཅད་ཀྱིས་མི་གོས་པར་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །ཤཱ་རིའི་བུ། བྱང་ཆུབ་སེམས་དཔའ་ཆོས་བཞི་སྒྲུབ་པ་འདི་ནི། དེ་བཞིན་གཤེགས་པས་མཁྱེན་པ་དང༌།
གཟིགས་པ་དང༌། ཐུགས་སུ་ཆུད་པ་དང༌། བརྙེས་པ་དང༌། མངོན་སུམ་དུ་མཛད་པས་མངོན་པར་རྫོགས་པར་འཚང་རྒྱ་བ་ཡིན་ཏེ། བྱང་ཆུབ་སེམས་དཔའ་གནས་དེ་དག་ལས་མ་
ཉམས་ཤིང་སྒྲུབ་པའི་རྣམ་པ་ཀུན་རྫོགས་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་རོ། །ཤཱ་རིའི་བུ། ཆོས་བཞི་དང་ལྡན་ན། བྱང་ཆུབ་
སེམས་དཔས་བསྔགས་པའི་བྱ་བ་རྗེས་སུ་འཐོབ་པར་འགྱུར་ཏེ། བཞི་གང་ཞེ་ན། ཤཱ་རིའི་བུ། འདི་ལ་བྱང་ཆུབ་སེམས་དཔའ་ལྷག་པའི་ང་རྒྱལ་ཅན་དུ་མི་འགྱུར་བ་ཡིན། ང་རྒྱལ་

66-1-73b

ཚར་གཅོད་པའི་ཕྱིར་ཞུགས་པ་ཡིན། ཆགས་པ་མེད་པར་འགྱུར་བ་ཡིན། ཆགས་པ་སྤོང་བའི་ཕྱིར་ཞུགས་པ་ཡིན། ཞེ་སྡང་མེད་པར་འགྱུར་བ་ཡིན། བྱམས་པ་སྒོམ་པ་ལ་མངོན་པར་དགའ་
བ་ཡིན༑ རྨོངས་པ་མེད་པར་འགྱུར་བ་ཡིན། ཤེས་རབ་ཀྱི་སྟོབས་དང་ལྡན་པ་ཡིན། ཤེས་རབ་ཉེ་བར་སྟོན་པ་ཡིན། ཤེས་རབ་ཀྱིས་སྤྱོད་པ་ཡིན། ཤེས་རབ་ཀྱི་བདག་པོར་གྱུར་པ་ཡིན། ཤེས་
རབ་ཀྱིས་ངེས་པར་འབྱུང་བ་ཡིན། རྨོངས་པའི་དྲ་བ་སྤོང་བའི་ཕྱིར་ཞུགས་པ་ཡིན། མུན་པ་མུན་ནག་འཇོམས་པའི་ཕྱིར་ཞུགས་པ་ཡིན། ཤེས་རབ་ཀྱི་རྒྱུ་ལྷུར་ལེན་ཅིང་མཐུ་དང་ལྡན་པ་
ཡིན༑ ཤེས་རབ་ངེས་པར་རྙེད་པ་ཡིན་ཏེ། ཤཱ་རིའི་བུ། ཆོས་དང་པོ་འདི་དང་ལྡན་ན། བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་ཐོབ་པར་འགྱུར་རོ། །ཤཱ་རིའི་བུ། གཞན་ཡང་
བྱང་ཆུབ་སེམས་དཔའ་ནི། སེམས་ཅན་རྣམས་ཀྱི་ཐར་པའི་བྱ་བ་དོན་དུ་གཉེར་བ་ཡིན་ཏེ། ཤཱ་རིའི་བུ། འདི་ལྟ་སྟེ། དཔེར་ན། སྐྱེས་བུ་ཞིག་བུ་གཅིག་པ་སྡུག་ཅིང་ཡིད་དུ་འོང་བ།
མི་མཐུན་པ་མེད་པ་དེ་རྒྱལ་པོས་གསད་སར་པོར་བ་མཐོང་བར་འགྱུར་ལ། དེའི་ཕ་དང་མ་ཀྱེ་མའོ་བུ་ཅིག་པ། ཀྱི་ཧུད་བུ་གཅིག་བདག་ཅག་འབོར་རམ་ཞེས་ཀུན་ཏུ་སྨྲ་ཞིང་སྨྲེ་སྔགས་འདོན་
པས་རྣམ་པར་སྨྲ་བར་བྱེད་དོ། །ཤཱ་རིའི་བུ། དེ་བཞིན་དུ་དུས་གང་གི་ཚེ་ལྷག་པའི་བསམ་པ་ཕུན་སུམ་ཚོགས་པའི་བྱང་ཆུབ་སེམས་དཔའ་སེམས་ཅན་གང་ཡང་རུང་བ་ཞིག་སྡིག་པ་བྱེད་

66-1-74a

པ་མཐོང་བ་ན། ཀྱེ་མའོ་གང་དུ་སེམས་ཅན་ཤེས་རབ་འཆལ་བ་རྣམས་ནི། བདག་གི་ཡང་དག་པའི་འཚོ་བ་ལས་རྣམ་པར་ཉམས་པར་བྱེད་དོ། །ཞེས་དེ་
ལ་བྱང་ཆུབ་སེམས་དཔའ་སྙིང་རྗེ་སྐྱེ་བར་འགྱུར་རོ། །ཤཱ་རིའི་བུ། གཞན་བསྲུང་ངོ་སྙམ་ན་བདག་བསྲུང་བར་བྱའོ། །ཤཱ་རིའི་བུ། བྱང་ཆུབ་སེམས་དཔའ་ཕན་པ་འདོད་པ་འདི་
ལྟ་བུ་དང་ལྡན་པས་སྲོག་གི་ཕྱིར་ཡང་སྡིག་པའི་ལས་མི་བྱེད་དོ། །ཤཱ་རིའི་བུ། ཆོས་གཉིས་པོ་འདི་དང་ལྡན་ན། བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་ཐོབ་པར་
འགྱུར་རོ། །ཤཱ་རིའི་བུ། གཞན་ཡང་བྱང་ཆུབ་སེམས་དཔའ་བསྟི་སྟང་གིས་ཆོས་ཚོལ་བར་བྱེད་ཅིང་བསྟི་སྟང་གིས་ཆོས་ཡོངས་སུ་འཛིན་པར་བྱེད་ལ། བསྟི་སྟང་གིས་ཆོས་ཀྱི་
སྦྱིན་པ་སྦྱིན་པར་བྱེད་དོ། །ཤཱ་རིའི་བུ། ཇི་ལྟར་བྱང་ཆུབ་སེམས་དཔས་བསྟི་སྟང་གིས་ཆོས་བཙལ་བར་བྱ་ཞེ་ན། ཤཱ་རིའི་བུ། འདི་ལ་བྱང་ཆུབ་སེམས་དཔའ་ཆོས་འདོད་པ་
མཁན་པོ་དང་སློབ་དཔོན་ལ་གུས་པས་གང་ཡོངས་སུ་མི་གཏོང་བའི་རིན་པོ་ཆེ་དེ་འཇིག་རྟེན་ན་མེད་དོ། །གང་ལུས་ཀྱིས་རིམ་གྲོ་མི་བྱེད་པ་དེ་མེད་དོ། །གང་རྐང་པས་བཏང་བ་ལ་མི་སྤྲོ་བ་
མེད་དོ༑ ༑གང་ངག་གི་ལས་ལ་མི་སྤྲོ་བ་དེ་མེད་དོ། །དེ་ཅིའི་ཕྱིར་ཞེ་ན། དེ་བཞིན་དུ་སྦྱར་ཏེ་ཆོས་རིན་པོ་ཆེ་ནི། རིན་པོ་ཆེ་ཐམས་ཅད་ལས་ཁྱད་པར་ཅན་དུ་གྱུར་པ་ཡིན་པས་བདག་གིས་

66-1-74b

རིན་པོ་ཆེ་ཐམས་ཅད་བཏང་ནས་ཆོས་རིན་པོ་ཆེ་བཙལ་ཞིང་གཟུང་བར་བྱའོ། །དེ་ཅིའི་ཕྱིར་ཞེ་ན། ཆོས་འདི་ནི། འཆིང་བ་ཐམས་ཅད་གཅོད་པར་འགྱུར་བའོ། །ཆོས་འདི་ནི། སྐྱེ་པ་དང༌། རྒ་
བ་དང༌། ན་བ་དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་གཅོད་པར་འགྱུར་བའོ། །སྙམ་ནས་རིན་པོ་ཆེའི་སེམས་བསྐྱེད། རྙེད་དཀའ་
བའི་སེམས་བསྐྱེད། སྨན་གྱི་སེམས་བསྐྱེད་དེ། ཆོས་འདི་ནི། སེམས་ཅན་ཐམས་ཅད་ཀྱི་ནད་ཉེ་བར་ཞི་བར་བྱེད་པར་འགྱུར་བས། བདག་གིས་སེམས་ཅན་ཐམས་ཅད་ཀྱི་ནད་ཉེ་བར་ཞི་བར་
བྱ་བའི་ཕྱིར་ཆོས་འདི་ལྟ་བུ་བཙལ་བར་བྱའོ། །ཞེས་དེ་ལྟ་བུའི་བསམ་པས་ཤཱ་རིའི་བུ། བྱང་ཆུབ་སེམས་དཔའ་ཆོས་ཚོལ་བར་བྱེད་དོ། །ཤཱ་རིའི་བུ། ཇི་ལྟར་ན། བྱང་ཆུབ་སེམས་དཔས་
རིན་ཐང་མེད་པའི་སེམས་བསྐྱེད་ཅིང་བསྟི་སྟང་གིས་ཆོས་འཛིན་པར་བྱེད་ཅེ་ན། དེ་ཚིག་བཞི་པའི་ཚིག་སུ་བཅད་པའི་ཆེད་དུ་རི་རབ་ཙམ་གྱི་རིན་པོ་ཆེའི་ཕུང་པོ་ཡོངས་སུ་བཏང་ཡང་དེ་ལ་
དཀའ་བའི་འདུ་ཤེས་མི་སྐྱེད་ཀྱི། ཅི་སྟེ་གང་ཚིག་བཞི་པའི་ཚིགས་སུ་བཅད་པ་འདི་འཛིན་པ་དེ་ཉིད་ལ་ནི། དཀའ་བའི་འདུ་ཤེས་སྐྱེད་དོ། །ཆོས་ཀྱི་ཚིག་གཅིག་གི་ཆེད་དུ་སྟོང་གསུམ་གྱི་
སྟོང་ཆེན་པོའི་འཇིག་རྟེན་གྱི་ཁམས་རིན་པོ་ཆེ་སྣ་བདུན་གྱིས་བཀང་བ་སྲིད་པའི་རྩེ་མོ་དང་མཉམ་པ་འདི་ཡོངས་སུ་གཏོང་ཡང་དེ་ལ་ནི། དཀའ་བའི་འདུ་ཤེས་མི་སྐྱེད་ཀྱི། ཅི་སྟེ་གང་ཆོས་ཀྱི་ཚིག་

66-1-75a

གཅིག་པོ་འདི་ཉིད་ལ་ནི། དཀའ་བའི་འདུ་ཤེས་སྐྱེད་དོ། །ཤཱ་རིའི་བུ། བྱང་ཆུབ་སེམས་དཔའ་དེ་ལྟ་བུའི་གུས་པ་དང༌། དེ་ལྟ་བུའི་རི་མོར་བྱེད་པས་ཆོས་
ཡོངས་སུ་འཛིན་པར་བྱེད་དེ། ཤཱ་རིའི་བུ། འདི་ཡང་བྱང་ཆུབ་སེམས་དཔའི་ངོ་མཚར་ཡིན་ནོ། །ཤཱ་རིའི་བུ། འདི་ཇི་སྙམ་དུ་སེམས། ཅི་སྐྱེས་བུ་སྲོག་དོན་དུ་གཉེར་བས་སྲོག་གི་ཕྱིར་
རིན་པོ་ཆེའི་ཕུང་པོ་འདི་ཙམ་ཡོངས་སུ་གཏོང་བ་ཡོད་དམ། གསོལ་པ། བཅོམ་ལྡན་འདས། དེ་ནི། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་བུ། བྱང་
ཆུབ་སེམས་དཔའ་སེམས་དཔའ་ཆེན་པོ་ཆོས་འདོད་པས་ཆོས་ཀྱི་ཚིག་གཅིག་གི་དོན་གྱི་ཕྱིར་ཡང་བདག་ཉིད་ཚངས་པའི་འཇིག་རྟེན་ནས་འདོར་བའམ། ཡང་ན་སྟོང་གསུམ་གྱི་སྟོང་
ཆེན་པོའི་འཇིག་རྟེན་གྱི་ཁམས་མེས་ཡོངས་སུ་གང་བ་འདི་ལ་འཇུག་ཏུ་ཟིན་ཀྱང་དཀའ་བའི་འདུ་ཤེས་སྐྱེད་པར་མི་བྱེད་ཀྱི། ཅི་སྟེ་གང་ཆོས་ཀྱི་ཚིག་འདི་འཛིན་པ་དེ་ཉིད་ལ་དཀའ་བའི་
འདུ་ཤེས་སྐྱེད་པར་བྱེད་དེ། ཤཱ་རིའི་བུ། དེ་ལྟར་བྱང་ཆུབ་སེམས་དཔའ་བསྟི་སྟང་གིས་ཆོས་ཡོངས་སུ་འཛིན་པར་བྱེད་དོ། །ཤཱ་རིའི་བུ། ཇི་ལྟར་བྱང་ཆུབ་སེམས་དཔའ་བསྟི་སྟང་དུ་
བྱེད་པས་ཆོས་ཀྱི་སྦྱིན་པ་སྦྱིན་པར་བྱེད་ཅེ་ན། ཤཱ་རིའི་བུ། འདི་ལ་བྱང་ཆུབ་སེམས་དཔའ་ཆོས་ཀྱི་སྦྱིན་པ་སྦྱིན་པར་བྱེད་པ་ན་ཟང་ཟིང་གི་སེམས་སྐྱེད་པར་མི་བྱེད་དེ། བདག་གི་སྦྱིན་

66-1-75b

པ་འདི་ལས་ཆོས་གོས་དང༌། བསོད་སྙོམས་དང༌། མལ་སྟན་དང༌། ན་བའི་གསོས་སྨན་དང༌། ཡོ་བྱད་རྣམས་རྙེད་པར་འགྱུར་བའམ། ཐ་ན་བདག་གི་སྦྱིན་པ་འདི་ལས་ལེགས་སོ། །
ཞེས་བྱ་བ་རྙེད་པར་འགྱུར་རོ། །ཞེས་སྐྱེས་བུ་དམ་པ་དེ་དེ་ལྟ་བུའི་བསམ་པས་ཆོས་ཀྱིས་བྱིན་པ་སྦྱིན་པར་མི་བྱེད་དོ། །འོན་ཀྱང་ཇི་ལྟར་སེམས་ཅན་འདི་དག་སྐྱེ་བ་དང༌། རྒ་བ་དང༌། ན་བ་
དང༌། འཆི་བ་དང༌། མྱ་ངན་དང༌། སྨྲེ་སྔགས་འདོན་པ་དང༌། སྡུག་བསྔལ་བ་དང༌། ཡིད་མི་བདེ་བ་དང༌། འཁྲུག་པ་རྣམས་ལས་ཐར་པར་བྱ་ཞེས་དེ་ལྟར་སྦྱིན་པར་བྱེད་དེ། ཤཱ་རིའི་
བུ༑ སྐྱེས་བུ་དམ་པ་དེ་དག་ནི། དེ་ལྟ་བུའི་གསམ་པ་དང༌། དེ་ལྟ་བུའི་ཚུལ་གྱིས་ཆོས་ཀྱི་སྦྱིན་པ་སྦྱིན་པར་བྱེད་དོ། །ཤཱ་རིའི་བུ། གལ་ཏེ་ཡང་བྱང་ཆུབ་སེམས་དཔའ་ལ་ལ་ཞིག་འདི་
སྐད་དུ་གལ་ཏེ་བདག་ལ་ཁྱེད་ཀྱིས་ལུས་བྱིན་པ་ལྟ་ན། བདག་ཁྱེད་ལས་ཆོས་ཀྱི་སྦྱིན་པ་འདི་ལན་པར་འདོད་དོ། །ཞེས་ཟེར་ན། ཤཱ་རིའི་བུ། བྱང་ཆུབ་སེམས་དཔའ་གང་ཞིག་དེ་ལྟ་
བུའི་ཕན་པར་འདོད་པ་ཡོད་ན་འདི་སྐད་དུ་ཁྱོད་ལ་བདག་གི་ཡན་ལག་དང་ཉིང་ལག་ལས་མཆོག་དང༌། མཆོག་ཏུ་གྱུར་པའི་ཤ་དག་ཀྱང་ཟོ་ཞིག །འདོད་ཆགས་ཟད་པར་བྱེད་པའི་
ཆོས་འདིའང་ཟུངས་ཤིག་ཅེས་སྨྲ་བར་བྱེད་དེ། ཤཱ་རིའི་བུ། བྱང་ཆུབ་སེམས་དཔའ་དེ་ལྟ་བུ་བྱེད་པ་ན་ཡང་དཀའ་བའི་འདུ་ཤེས་མི་སྐྱེད་ཀྱི། ཅི་ལྟེ་གང་འདི་ཆོས་ཀྱི་སྦྱིན་པ་དེ་སྟེན་པ་དེ་

66-1-76a

ཉིད་ལ་ནི། དཀའ་བའི་འདུ་ཤེས་སྐྱེད་པར་བྱེད་དོ། །ཤཱ་རིའི་བུ། བྱང་ཆུབ་སེམས་དཔའ་དེ་ལྟ་བུའི་བསྟི་སྟང་གིས་ཆོས་ཀྱི་སྦྱིན་པ་སྦྱིན་པར་བྱེད། དེ་
ལྟ་བུའི་བསྟི་སྟང་གིས་ཆོས་འཛིན་པར་བྱེད། དེ་ལྟ་བུའི་བསྟི་སྟང་གིས་ཆོས་ཚོལ་བར་བྱེད་དེ། ཤཱ་རིའི་བུ། དེ་ལྟ་བུའི་བསྟི་སྟང་གིས་ཆོས་ངེས་པར་ཡོངས་སུ་ཚོལ་བ་པོའི་སེམས་
ཅན་ཡང་རྙེད་དཀའ་བ་ཡིན། ཤཱ་རིའི་བུ། དེ་ལྟ་བུའི་བསྟི་སྟང་གིས་ཆོས་ཡོངས་སུ་འཛིན་པ་པོའི་སེམས་ཅན་ཡང་རྙེད་དཀའ་བ་ཡིན། ཤཱ་རིའི་བུ། དེ་ལྟ་བུའི་བསྟི་སྟང་གིས་
ཆོས་སྦྱིན་པ་པོའི་སེམས་ཅན་ཡང་རྙེད་དཀའ་བ་ཡིན་ཏེ། གང་རྙེད་དཀའ་བ་དེ་ནི། ངོ་མཚར་དུ་གྱུར་པ་ཡིན་ལ། དེ་དག་ནི། ལྷ་དང་བཅས་པའི་འཇིག་རྟེན་གྱིས་ཀྱང་བསྔགས་
པར་བྱ་བ་ཡིན་ནོ། །ཤཱ་རིའི་བུ། ཆོས་གསུམ་པོ་འདི་དང་ལྡན་ན། བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་ཐོབ་པར་འགྱུར་རོ། །ཤཱ་རིའི་བུ། གཞན་ཡང་བྱང་ཆུབ་
སེམས་དཔའ་འདི་ལ་འདོད་ཆགས་སྐྱེ་བར་ཡང་དག་པར་རྗེས་སུ་མཐོང་བ་ན་འདོད་ཆགས་འདི་གཞི་གང་ལས་བྱུང་བར་ཚོལ་བར་བྱེད་དེ། ཡོངས་སུ་བཙལ་བ་ན་དེའི་གཞི་
མི་དམིགས་སོ། །གང་ལས་འདོད་ཆགས་དེ་སྐྱེ་བ་དང༌། གང་གི་འདོད་ཆགས་དེ་སྐྱེ་བ་དང༌། ཇི་ལྟར་འདོད་ཆགས་དེ་སྐྱེ་བ་དེ་ལྟར་གང་གི་སྐྱེ་བ་དེ་མི་དམིགས། གང་ལ་སྐྱེ་བ་དེ་མི་

66-1-76b

དམིགས། ཇི་ལྟར་སྐྱེ་བ་དེ་མི་དམིགས་ཏེ། འདོད་ཆགས་དེ་མི་དམིགས་པ་ནི། འདོད་ཆགས་ཀྱི་རྒྱུས་སྡིག་པའི་ལས་མི་བྱེད་ལ། དེའི་དཀའ་པོའི་ཆོས་རྣམས་འཕེལ་བར་འགྱུར་
ཞིང་དེ་མ་སྨད་ཅིང་བསྔགས་པར་འགྱུར་ཏེ། དེས་ན་ལྷ་དང༌། ཀླུ་དང༌། གནོད་སྦྱིན་དང༌། མི་དང༌། མི་མ་ཡིན་པ་དང༌། སངས་རྒྱས་དང༌། ཉན་ཐོས་རྣམས་ཀྱིས་བསྔགས་
པར་འགྱུར་རོ། །དེ་ཆོས་ཐམས་ཅད་ཁས་མི་ལེན་ཅིང་ཡང་དག་པར་རྗེས་སུ་མི་མཐོང༌། ཆོས་ཐམས་ཅད་ནམ་མཁའ་དང་མཉམ་པར་སྟོང་པར་མཐོང་ཞིང་དེ་སངས་རྒྱས་བཅོམ་
ལྡན་འདས་རྣམས་ཀྱི་བྱང་ཆུབ་ལ་ལྷག་པར་མོས་པར་འགྱུར་ཏེ། འཇིག་རྟེན་རྣམས་ཕྱིན་ཅི་ལོག་ལ་ཡང་དག་པར་ཞེན་པ་མཐོང་བ་ན་དེ་ཞེ་སྡང་མེད་པ་དང༌། གནོད་སེམས་མེད་པ་
བཟོད་པ་མཆོག་ལ་རབ་ཏུ་གནས་ནས་སྦྱིན་པ་དང༌། ཚུལ་ཁྲིམས་དང༌། བཟོད་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་རྣམས་ལ་བརྩོན་འགྲུས་རྩོམ་ཞིང་
སེམས་ཅན་རྣམས་ཡོངས་སུ་སྨིན་པར་བྱེད་དེ། །དེ་ཅིའི་ཕྱིར་ཞེ་ན། གལ་ཏེ་གནོད་སེམས་དང་ལྡན་ན་ནི། ཁོང་ཁྲོ་བ་མང་བར་འགྱུར་རོ། །ཁོང་ཁྲོ་བ་མང་བ་ལས་ནི། གཞན་
དག་ལ་ཁྲོ་བའི་ཚིག་རྗོད་པར་བྱེད་དེ། དེ་མི་དགེ་བའི་ལས་མངོན་པར་འདུ་བྱེད་དོ། །དེ་མི་དགེ་བའི་ལས་མངོན་པར་འདུ་བྱེད་པས་མི་དགེ་བའི་སྲིད་པ་མངོན་པར་སྐྱེད་པར་འགྱུར་རོ། །

66-1-77a

ཤཱ་རིའི་བུ། ཡང་བཟོད་པ་དང་ལྡན་པའི་བྱང་ཆུབ་སེམས་དཔའ་ནི། བཟོད་པར་བྱེད་དོ། །དེ་ཅིའི་ཕྱིར་ཞེ་ན། གང་བཟོད་པའམ། མི་བཟོད་པའི་ཆོས་
རྡུལ་ཙམ་ཡང་མི་དམིགས་པ་དེས་ན་གཞན་མི་ཤེས་པའི་སེམས་ཅན་གང་ཡིན་པ་དེ་དག་ལ་སྙིང་རྗེ་སྐྱེད་པར་བྱེད་དེ། སེམས་ཅན་ཀུན་ནས་གཤེ་བར་བྱེད་པ་དང༌། ཀུན་ནས་ཁྲོ་བར་བྱེད་
པ་དང༌། ཡོངས་སུ་སྤྱོ་བར་བྱེད་པ་དེ་དག་ཉིད་ལ་སྙིང་རྗེ་སྐྱེད་པར་བྱེད་དོ། །དེས་ན་བྱམས་པ་ཆེན་པོ་བསྒོམས་པ་ཡིན། དགེ་བའི་ཆོས་རྣམས་ཀྱང་བསྒོམས་པ་ཡིན་ཏེ། བཟོད་པ་དེ་
དང་ལྡན་ན་བཟོད་པ་མཆོག་ཐོབ་པ་གང་ཡིན་པ་འདི་ནི། རྗེས་སུ་མཐུན་པའི་བཟོད་པ་ཡིན་ཏེ། དེ་སྙིང་རྗེ་ཆེན་པོ་དང་ལྡན་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་
མངོན་པར་རྫོགས་པར་སངས་རྒྱས་ནས་སེམས་ཅན་རྣམས་ལ་ཆོས་སྟོན་པར་བྱེད། དེ་དཀའ་བ་སྤྱོད་པར་བྱེད་ཅིང་བཟོད་པ་དཀའ་བ་བྱེད་དེ། དེས་ན་བཟོད་པ་མཆོག་ཐོབ་པར་
བྱེད༑ དེས་ན་ཐོགས་པ་མེད་པའི་ཡེ་ཤེས་མཐོང་བ་ཐོབ་པར་བྱེད། དེས་ན་སྣ་ཚོགས་པ་མེད་པའི་ཡེ་ཤེས་མཐོང་བ་ཐོབ་པར་བྱེད། དེས་ན་ཆགས་པ་མེད་པའི་ཡེ་ཤེས་མཐོང་
བ་ཐོབ་པར་བྱེད་དོ། །ཤཱ་རིའི་བུ། ཆོས་བཞི་པོ་འདི་དག་དང་ལྡན་ན། བྱང་ཆུབ་སེམས་དཔའ་བསྔགས་པའི་བྱ་བ་རྗེས་སུ་ཐོབ་པར་འགྱུར་རོ། །ཤཱ་རིའི་བུ། གཞན་ཡང་ཆོས་

66-1-77b

བཞི་དང་ལྡན་ན། བྱང་ཆུབ་སེམས་དཔའ་སྐྱེ་བ་དྲན་པར་འགྱུར་ཏེ། བཞི་གང་ཞེ་ན། ཤཱ་རིའི་བུ། འདི་ལྟར་བྱང་ཆུབ་སེམས་དཔའ་ཇི་སྐད་སྨྲ་བ་དེ་བཞིན་དུ་བྱེད་པ་ཡིན། ཇི་ལྟར་བྱེད་པ་དེ་
བཞིན་དུ་སྨྲ་བ་ཡི། ཁྲོ་བ་སྐྱེས་པའང་སྤོང་བར་བྱེད་དེ། རབ་ཏུ་སྤོང་བར་བྱེད། རྣམ་པར་སེལ་བར་བྱེད་ཅིང་ཡེ་ཤེས་ལ་རབ་ཏུ་རྟོན་པར་འགྱུར་བ་ཡིན་ཏེ། ཤཱ་རིའི་བུ། འདི་ལྟ་སྟེ། དཔེར་
ན༑ མེ་མདག་ཆེན་པོས་གང་བའི་དོང་ནི། ཆུའི་ཕུང་པོ་ཆེན་པོས་ཉེ་བར་ཞི་བར་བྱེད་དོ། །ཤཱ་རིའི་བུ། དེ་བཞིན་དུ་བྱང་ཆུབ་སེམས་དཔའ་འཁོར་བ་སྐྱེས་པ་སྤོང་བར་བྱེད་པ་དང༌། སེལ་
བར་བྱེད་པ་དང༌། ཡེ་ཤེས་ལ་རྟོན་པར་བྱེད་པར་འགྱུར་རོ། །ཤཱ་རིའི་བུ། ཆོས་དང་པོ་འདི་དང་ལྡན་ན། བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །ཤཱ་རིའི་བུ། གཞན་
ཡང་འདི་ལ་བྱང་ཆུབ་སེམས་དཔའ་ཐོས་པ་ཚོལ་བ་ལ་གནས་ཤིང་དགེ་བའི་ཆོས་ཐམས་ཅད་ཚོལ་བ་ན་གཅེས་པ་མི་འདོར་བ་ཡིན། ཉམས་འོག་ཏུ་ཆུད་པའི་ཐོས་པ་མང་པོ་དང་
ལྡན་པ་ཡིན། དེ་གང་དང་གང་དུ་འགྲོ་བ་ཐམས་ཅད་དུ་འདོད་པའི་བྱ་བ་རྗེས་སུ་ཐོབ་པར་འགྱུར་ལ། གཞན་དག་ཀྱང་ཐོས་པ་མང་པོ་ལ་འགོད་པར་བྱེད་ཅིང་ཆོས་དེ་དག་ལའང་ཚུལ་
བཞིན་དུ་སོ་སོར་རྟོག་པར་བྱེད་དོ། འཆི་བའི་དུས་ཀྱི་ཚེའང་ཆོས་དང་ལྡན་པའི་དྲན་པས་གནས་པར་འགྱུར་རོ། །ཤཱ་རིའི་བུ། འདི་ལྟ་སྟེ། དཔེར་ན། སྐྱེས་བུ་ཞིག་རྩེ་བ་དང་དགའ་བས་

66-1-78a

ཡོངས་སུ་སྤྱོད་པས་ལམ་དུ་ཞུགས་པ་ན་དེ་དུས་དེའི་ཚེ་བཀྲེས་པར་གྱུར་ལ། དེ་དུས་ཕྱིས་ཤིག་ན་སྔོན་གྱི་རྩེ་བ་དང་དགའ་བ་དེ་རྗེས་སུ་དྲན་པར་གྱུར་
པ་ན་འདི་ལྟར་དེ་སྔོན་གྱི་ཡིད་ལ་བྱེད་པ་དེས་བཀྲེས་པ་ཡོད་པ་སེལ་བར་བྱེད་དོ། །ཤཱ་རིའི་བུ། དེ་བཞིན་དུ་དུས་གང་གི་ཚེ་བྱང་ཆུབ་སེམས་དཔའ་འཆི་བའི་དུས་ཀྱི་ཚོར་བས་ཉེན་པ་དེའི་
ཚེ་ཆོས་དང་ལྡན་པའི་ཡིད་ཀྱིས་དང་དུ་ལེན་པར་བྱེད་དེ། དེ་ཤེས་བཞིན་དང་ལྡན་པར་འགྱུར་རོ། །དེས་ཤེས་བཞིན་དང་ལྡན་པས་མའི་མངལ་དུ་འཇུག་ཅིང་དེར་གནས་ནའང་དྲན་པ་
དང་ལྡན་པར་འགྱུར་རོ། །ཤཱ་རིའི་བུ། ཆོས་གཉིས་པོ་འདི་དག་དང་ལྡན་ན། བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །ཤཱ་རིའི་བུ། གཞན་ཡང་བྱང་ཆུབ་སེམས་དཔའ་
ངག་ལེགས་པར་སྲུང་བ་ཡིན་ཏེ། དེ་གཞན་ལ་གཤེ་བར་མི་བྱེད་དེ། གཏི་མུག་པ་ཞེའམ། རྨོངས་པ་ཞེའམ། ཁེངས་པ་ཞེའམ། ལོང་བ་ཞེའམ། འཐེང་པོ་ཞེས་གཞན་ལ་ཁྲོ་
བ་སྐྱེད་པས་གནས་པ་མ་ཡིན་ནོ། །གཞན་དུ་ན་སེམས་ཅན་ཁྲོས་པ་གང་ཡིན་པ་དེ་ལ་དབུགས་འབྱིན་པར་བྱེད། བཟོད་པ་གསོལ་བར་བྱེད། རྗེས་སུ་མཐུན་པར་བྱེད། ཆོས་
ཀྱིས་དགའ་བར་བྱེད། དྲན་པ་ལ་ཉེ་བར་གནས་པར་བྱེད། དེ་ལ་གསོང་པོར་སྨྲ་བར་བྱེད། ཚུར་ཤོག་ལེགས་པར་འོངས་སོ། །ཞེས་སྨྲ་བར་བྱེད་དེ། མ་འཇིགས་ཤིག །མ་འཇིགས་

66-1-78b

ཤིག །ཅེས་སེམས་ཅན་དེ་དག་ལ་མི་འཇིགས་པ་སྦྱིན་པར་བྱེད། དབུགས་འབྱིན་པར་བྱེད། ཡིད་ཆེས་པར་བྱེད་ཅིང་བཟོད་པ་གསོལ་བར་བྱེད། རྗེས་སུ་མཐུན་པར་བྱེད་དོ། །སེམས་
ཅན་འཁྲུལ་བའི་སྤྱོད་པ་དག་ལས་ཀྱང་ཀུན་ནས་སློང་བར་བྱེད་དེ། ཤཱ་རིའི་བུ། ཆོས་གསུམ་པོ་འདི་དག་དང་ལྡན་ན། བྱང་ཆུབ་སེམས་དཔའ་སྐྱེ་བ་དྲན་པར་འགྱུར་རོ། །ཤཱ་རིའི་བུ།
གཞན་ཡང་བྱང་ཆུབ་སེམས་དཔའ་འདི་ལ་དགེ་བའི་ཆོས་རྣམས་ལས་ཤིན་ཏུ་འདས་ཤིང་དགེ་བའི་ཆོས་རྣམས་དང་ལྡན་པར་འགྱུར་བ་དང༌། དེ་དེ་ལ་གནས་ནས་གཞན་དག་ཀྱང་དེ་
ལ་རབ་ཏུ་འགོད་པར་བྱེད། བསྟི་སྟང་གིས་ཆོས་ཡོངས་སུ་ཚོལ་བར་བྱེད་པ་དང༌། གཞན་དག་ལ་རྒྱ་ཆེར་སྟོན་པར་བྱེད་དེ། ཤཱ་རིའི་བུ། ཆོས་བཞི་པོ་འདི་དག་དང་ལྡན་པའི་བྱང་
ཆུབ་སེམས་དཔའ་སྐྱེ་བ་དྲན་པར་འགྱུར་རོ། །དེ་སྐྱེ་བ་དྲན་པས་གནས་ལྔ་རབ་ཏུ་ཐོབ་པ་ཡིན་ཏེ། ལྔ་གང་ཞེ་ན། སྔོན་ཐོས་པའི་ཆོས་གང་ཡིན་པ་དེ་དག་ལ་དེ་བཞིན་དུ་མངོན་པར་
འཇུག་པ་ཉིད་དང༌། དྲན་པ་མཆོག་ཏུ་འགྱུར་བ་དང༌། ཤེས་རབ་རྣོ་བ་དང༌། དྲན་པ་མཆོག་དང༌། ཤེས་རབ་དང་ལྡན་པ་དང༌། དེ་སྲོག་གི་ཕྱིར་ཡང་སྡིག་པའི་ལས་མི་བྱེད་པ་སྟེ་།
སྐྱེས་མ་ཐག་ཏུ་ཆོས་ལྔ་པོ་འདི་དག་ཐོབ་པར་འགྱུར་རོ། །ཤཱ་རིའི་བུ། ཆོས་འདི་བཞི་ནི། བྱང་ཆུབ་སེམས་དཔའ་རྣམས་ལ་མེད་དེ། བཞི་གང་ཞེ་ན། བྱང་ཆུབ་སེམས་དཔའ་རྣམས་

66-1-79a

ལ་གཡོ་མེད་དོ། །བྱང་ཆུབ་སེམས་དཔའ་རྣམས་ལ་སེར་སྣ་མེད་དོ། །བྱང་ཆུབ་སེམས་དཔའ་རྣམས་ལ་ཕྲག་དོག་དང་ཕྲ་མ་མེད་དོ། །བྱང་ཆུབ་
སེམས་དཔའ་རྣམས་ལ་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མི་ནུས་སོ་སྙམ་དུ་ཞུམ་པའི་སེམས་མེད་དོ། །ཤཱ་རིའི་བུ། གང་
ལ་ཆོས་བཞི་པོ་འདི་དག་ཡོད་པ་དེ་ནི། མཁས་པ་རྣམས་ཀྱིས་ཀྱེ་མའོ་འདི་ནི། ཚུལ་འཆོས་པའོ། །ཀྱེ་མའོ་འདི་ནི། ཁ་གསག་ཅན་ནོ། །ཀྱེ་མའོ་འདི་ནི། ཆོས་སྟོར་བའོ། །ཀྱེ་
མའོ་འདི་ནི། ཀུན་ནས་ཉོན་མོངས་པའི་ཆོས་ཅན་ནོ། །ཀྱེ་མའོ་འདི་ནི། འཇིག་རྟེན་གྱི་ཟང་ཟིང་ལྷུར་ལེན་པའོ། །ཀྱེ་མའོ་འདི་ནི། གོས་དང་ཟས་ཆེད་ཆེར་བྱེད་པ་སྟེ། འཇིག་རྟེན་
ན་རྐུན་པོར་རིག་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ། གང་ཟག་དེ་ལྟ་བུ་ལ་ནི། དངོས་པོ་བཞི་མེད་དེ། དེའི་རྟགས་བཞི་གང་ཞེ་ན། ཟས་ལ་ཆེད་ཆེར་བྱེད་པ་ལ་གནས་
པ་དང༌། བདག་ལ་མཆོག་ཏུ་འདུ་ཤེས་པ་དང༌། སྒྲོག་པས་ཉེ་བར་སྟོན་པ་དང༌། དེ་ལ་བྱང་ཆུབ་སེམས་དཔའི་རྩོམ་པ་གང་ཡིན་པ་འདི་ལ་བྱང་ཆུབ་སེམས་དཔའི་ཡོན་ཏན་གྱི་
གནས་གཅིག་ལའང་མངོན་པར་སྦྱོར་བ་མེད་པའོ། །ཤཱ་རིའི་བུ། བྱང་ཆུབ་སེམས་དཔས་བརྩམ་པར་བྱ་བའི་བྱང་ཆུབ་སེམས་དཔའི་ཡོན་ཏན་ཡང་གང་ཞེ་ན། འདི་ལྟ་སྟེ།

66-1-79b

ཚུལ་ཁྲིམས་ཡོངས་སུ་རྫོགས་པར་བྱེད་པ་ཉིད་དང༌། ཚུལ་ཁྲིམས་མ་རལ་པ་ཉིད་དང༌། དྲན་པ་ཉམས་པ་མེད་པ་ཉིད་དང༌། ལྷུག་པར་གཏོང་བ་ཉིད་དང༌། བཟོད་པའི་སྟོབས་དང༌། ཁྲོ་བ་
མེད་པ་ཉིད་དང༌། འཚེ་བ་མེད་པ་ཉིད་དང༌། ཐོས་པ་མང་བ་དང༌། སྦྱིན་པ་དང༌། དུལ་བ་དང༌། ཡང་དག་པར་སྡོམ་པ་དང༌། འདོད་པ་རྣམས་དོན་དུ་གཉེར་བ་མེད་པ་ཉིད་དང༌། གནོད་
སེམས་ཐམས་ཅད་ལ་དོན་དུ་གཉེར་བ་མེད་པ་ཉིད་དང༌། མྱུར་དུ་མངོན་པར་འབྱུང་བ་ཉིད་དང༌། ཕྲ་མ་མེད་པ་ཉིད་དང༌། ཁྲོ་བ་མེད་པ་ཉིད་དང༌། དགེ་བའི་ཆོས་ཡང་དག་པར་ལེན་
པ་དང༌། ཡེ་ཤེས་ཀྱི་སྤྱོད་པ་དང༌། སེམས་ཅན་ཐམས་ཅད་ལ་བྱམས་པའི་སེམས་ཉིད་དང༌། མི་མཐུན་པ་རྣམས་སྡུམ་པར་བྱེད་པ་དང༌། འཁོར་བའི་འདམ་གྱི་ཟམ་པ་ཉིད་དང༌། ཆོས་
ཀྱི་གཏམ་བྱེད་པ་ཉིད་དང༌། བཟོད་པའི་སྟོབས་སོ་སོར་རིག་པར་བྱེད་པ་དང༌། ལས་ཀྱི་རྣམ་པར་སྨིན་པ་ལ་རྟོན་པ་ནི། ཤཱ་རིའི་བུ། ངེས་པར་བྱང་ཆུབ་སེམས་དཔར་འགྱུར་ཏེ། ཤཱ་རིའི་
བུ༑ འདི་ནི། བྱང་ཆུབ་སེམས་དཔས་བརྩམས་པའི་བྱང་ཆུབ་སེམས་དཔའི་ཡོན་ཏན་རྣམས་ཡིན་ནོ། །ཤཱ་རིའི་བུ། གང་ལ་བྱང་ཆུབ་སེམས་དཔས་བརྩམས་པའི་བྱང་ཆུབ་སེམས་
དཔའི་ཡོན་ཏན་གྱི་ཆོས་འདི་དག་མེད་པ་དེ་དག་ནི། བྱང་ཆུབ་སེམས་དཔའ་ཚུལ་འཆོས་པ་ངན་འགྲོའི་གནས་དང་ལྡན་པར་རིག་པར་བྱའོ། །ཤཱ་རིའི་བུ། ཆོས་བཞི་པོ་འདི་ནི། བྱང་ཆུབ་

66-1-80a

སེམས་དཔའ་རྣམས་ཀྱི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པ་ཡིན་ཏེ། བཞི་གང་ཞེ་ན། ཆོས་དང་ཆོས་ཤེས་པ་དང༌། སྦྱིན་པ་
དང་སྦྱིན་པ་ཤེས་པ་དང༌། ཞལ་ཏ་བྱེད་པའི་བྱ་བ་ཤེས་པ་དང༌། ཐོས་པ་མང་པོ་བཙལ་བ་ཤེས་པའོ། །ཤཱ་རིའི་བུ། ཇི་ལྟར་ན། བྱང་ཆུབ་སེམས་དཔའི་ཆོས་གང་ཞེ་ན། འདི་ལྟ་
སྟེ༑ དྲན་པ་ཉེ་བར་གཞག་པ་བཞི་དང༌། ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌། དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་
དང༌། འཕགས་པའི་ལམ་ཡན་ལག་བརྒྱད་དང༌། ཆགས་པ་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པ་དང༌། དགེ་བ་བཅུའི་ལས་ཀྱི་ལམ་འདི་རྣམས་ནི། བྱང་
ཆུབ་སེམས་དཔའི་ཆོས་ཞེས་བྱའོ། །དེ་ལ་ཆོས་ཤེས་པ་གང་ཞེ་ན། གང་དེ་རྣམས་ཚུལ་བཞིན་སྒྲུབ་པར་བྱེད་ཀྱི་ལོག་པར་མི་སྒྲུབ་པ་སྟེ། སྦྱིན་པ་དང༌། དུལ་བ་དང༌། ཡང་དག་པར་
སྡོམ་པ་འདི་ནི། ཆོས་ཤེས་པ་ཞེས་བྱའོ། །དེ་ལ་སྦྱིན་པ་གང་ཞེ་ན། ཤཱ་རིའི་བུ། འདི་ལ་བྱང་ཆུབ་སེམས་དཔའ་ལ་གང་ཡོད་པ་དེ་ཡོངས་སུ་གཏོང་བར་བྱེད་དེ། དེ་ལག་པ་ཡོངས་
སུ་གཏོང་བ་ཡིན། རྐང་པ་ཡོངས་སུ་གཏོང་བ་ཡིན། ལག་པ་དང་རྐང་པ་ཡོངས་སུ་གཏོང་བ་ཡིན། སྣ་ཡོངས་སུ་གཏོང་བ་ཡིན། མགོ་ཡོངས་སུ་གཏོང་བ་ཡིན། ཡན་ལག་

66-1-80b

དང་ཉིང་ལག་ཡོངས་སུ་གཏོང་བ་ཡིན། བུ་ཡོངས་སུ་གཏོང་བ་ཡིན། བུ་མོ་ཡོངས་སུ་གཏོང་བ་ཡིན། ཆུང་མ་ཡོངས་སུ་གཏོང་བ་ཡིན། སྲོག་ཡོངས་སུ་གཏོང་བ་ཡིན། ནོར་ཡོངས་སུ་
གཏོང་བ་ཡིན། བདེ་བ་ཡོངས་སུ་གཏོང་བ་ཡིན། ལུས་ཡོངས་སུ་གཏོང་བ་ཡིན། དངོས་པོ་ཡོངས་སུ་གཏོང་བ་ཡིན། ཡུལ་ཡོངས་སུ་གཏོང་བ་ཡིན། རིན་པོ་ཆེ་ཡོངས་སུ་གཏོང་བ་ཡིན་
བདོག་པ་ཐམས་ཅད་ཡོངས་སུ་གཏོང་བ་ཡིན་ཏེ། ཤཱ་རིའི་བུ། བྱང་ཆུབ་སེམས་དཔའ་དེ་ལྟར་སྦྱིན་པ་བྱིན་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་བསྙེན་པ་ཡིན་ནོ། །
དེ་ལ་སྦྱིན་པ་ཤེས་པ་གང་ཞེ་ན། ཇི་ལྟར་ལྷུང་བཟེད་དུ་ཆུད་པ་དུས་སུ་སྦྱིན་པ་དང༌། རུང་བ་སྦྱིན་པ་དག་སྦྱིན་པ་སྦྱིན་པར་བྱེད་དེ། ཇི་ལྟར་དགེ་སློང་རྣམས་ལ་ཆོས་གོས་དང༌། བསོད་
སྙོམས་དང༌། གནས་མལ་དང༌། ན་བའི་གསོས་སྨན་དང༌། ཡོ་བྱད་རྣམས་ཡོངས་སུ་གཏང་ཞིང་མགྲོན་དུ་གཉེར་བར་བྱེད་དོ། །ཤཱ་རིའི་བུ། གང་ཡང་བྱང་ཆུབ་སེམས་དཔའ་མཁས་
པས་སྨད་པའི་སྦྱིན་པ་འདི་རྣམས་ལས་རབ་ཏུ་ལྡོག་པ་ཡིན་ཏེ། འདི་ལྟ་སྟེ། དུས་སུ་མ་བྱིན་པའི་སྦྱིན་པ་དང༌། རུང་བ་མ་ཡིན་པའི་སྦྱིན་པ་དང༌། ཆང་གི་སྦྱིན་པ་དང༌། དུག་གི་སྦྱིན་
པ་དང༌། གནོད་པའི་སྦྱིན་པ་དང༌། འགྱོད་པའི་སྦྱིན་པ་དང༌། མཚོན་ཆའི་སྦྱིན་པ་དང༌། འཕྲོག་པའི་སྦྱིན་པ་དང༌། བརྙས་པའི་སྦྱིན་པ་དང༌། རང་གི་ལག་གིས་མ་ཡིན་པའི་སྦྱིན་པ་

66-1-81a

དང༌། རྒྱབ་ཀྱིས་ཕྱོགས་པའི་སྦྱིན་པ་དང༌། འདོད་པ་ལ་སྟེན་པའི་སྦྱིན་པ་དང༌། མི་མཐུན་པའི་སྦྱིན་པ་དང༌། དམ་པ་མ་ཡིན་པའི་སྦྱིན་པ་དང༌། སྨད་
པའི་སྦྱིན་པ་དང༌། དུག་དང་སྦྱར་བའི་སྦྱིན་པ་དང༌། སོ་སོར་གནོད་པའི་སྦྱིན་པ་དང༌། རྙེད་པའི་ཕྱིར་སྦྱིན་པ་དང༌། རྟག་ཏུ་འཇིགས་པ་བསྐྱེད་པའི་ཕྱིར་སྦྱིན་པ་དང༌། བྱང་ཆུབ་
ཡོངས་སུ་ཉམས་པར་བྱེད་པའི་སྦྱིན་པ་དང༌། འཆི་བའི་ཞགས་པའི་སྦྱིན་པ་དང༌། རྨོངས་པའི་སྦྱིན་པ་དང༌། བསྟེན་པའི་ཕྱིར་སྦྱིན་པ་དང༌། འཇིགས་པའི་སྦྱིན་པ་དག་ལས་
ལྡོག་པར་འགྱུར་རོ། །ཤཱ་རིའི་བུ། འདི་ལ་མཁས་པས་སྨད་པའི་སྦྱིན་པ་གང་ཡིན་པ་དེ་དག་ལ་ཐམས་ཅད་ཀྱི་ཐམས་ཅད་དུ་མི་སྤྱོད་ཅིང་ལྷག་པར་མི་སྤྱོད་དེ། བྱང་ཆུབ་སེམས་
དཔའ་ཐམས་ཅད་ཀྱི་ཐམས་ཅད་དུ་སྤྱོད་ཅིང་ལྷག་པར་སྤྱོད་པ་གང་ཡིན་པ་དེ་ནི། བྱང་ཆུབ་སེམས་དཔའ་ཞེས་བརྗོད་པར་མི་བྱའོ། །བྱང་ཆུབ་སེམས་དཔའ་གང་ལ་བྱང་ཆུབ་
སེམས་དཔའི་ཡོན་ཏན་རྣམས་དང་ལྡན་པར་གྱུར་ཀྱང་སྦྱིན་པ་ལས་ཉམས་པ་ནི། བྱང་ཆུབ་སེམས་དཔའི་ཡོན་ཏན་མེད་པ་ཡིན་ནོ། །ཤཱ་རིའི་བུ། བྱང་ཆུབ་སེམས་དཔའ་ཁྱིམ་གྱི་
གནས་ནས་མངོན་པར་བྱུང་བ་གང་བྱང་ཆུབ་ཀྱི་ཡན་ལག་ལ་མངོན་པར་བརྩོན་པ་དེས་ཇི་ལྟར་སྦྱིན་པ་སྦྱིན་པར་བྱ། སྦྱིན་པ་གང་སྦྱིན་པར་བྱ། སྦྱིན་པ་ཇི་ཙམ་ཞིག་སྦྱིན་པར་བྱ། ཤཱ་

66-1-81b

རིའི་བུ༑ བྱང་ཆུབ་སེམས་དཔའ་ཁྱིམ་གྱི་གནས་ནས་མངོན་པར་བྱུང་བ་གང་བྱང་ཆུབ་ཀྱི་ཡན་ལག་ལ་མངོན་པར་བརྩོན་པ་གང་ཡིན་པ་དེས་སོ་སོར་ཐར་པའི་སྡོམ་པས་བསྔམས་ཏེ་གནས་
པར་བྱ་བ་དང༌། ཆོ་ག་དང༌། སྤྱོད་ཡུལ་དང༌། སྤྱོད་པ་ཕུན་སུམ་ཚོགས་པར་བྱ་བ་དང༌། ཁ་ན་མ་ཐོ་བ་ཕྲ་རབ་ཙམ་ལ་འཇིགས་པར་ལྟ་བ་དང༌། ལུས་དང༌། ངག་དང༌། ཡིད་ཀྱི་ལས་ཀྱི་
མཐའ་ཡོངས་སུ་དག་པ་དང༌། འཚོ་བ་ཡོངས་སུ་དག་པས་བསླབ་པ་ཡང་དག་པར་བླངས་ཏེ་བསླབ་པར་བྱའོ། །དེས་ལུང་མནོད་པ་ལྷུར་བྱ་བ་དང༌། ཁ་ཏོན་ལྷུར་བྱ་བ་དང༌། དགོན་པ་
ན་གནས་པ་ལྷུར་བྱ་བ་དང༌། ཇི་ལྟར་ཐོས་པ་དང༌། ཇི་ལྟར་ཀུན་ཆུབ་པར་བྱས་པའི་ཆོས་དག་གཞན་དག་ལ་རྒྱ་ཆེར་བསྟན་པར་བྱ་བ་དང༌། ཆོས་ཀྱི་སྦྱིན་པ་པོ་དང༌། གནས་ཀྱི་སྦྱིན་བདག་
ཏུ་བྱའོ༑ །ཤཱ་རིའི་བུ། བྱང་ཆུབ་སེམས་དཔའ་ཁྱིམ་པ་གང་གིས་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་རིན་པོ་ཆེ་སྣ་བདུན་གྱིས་ཡོངས་སུ་བཀང་བ་བྱས་ཏེ་དེ་བཞིན་གཤེགས་པ་
དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་དབུལ་བ་ཕུལ་བ་བས། ཤཱ་རིའི་བུ། རབ་ཏུ་བྱུང་བར་གྱུར་པའི་བྱང་ཆུབ་སེམས་དཔའ་གང་གིས་ཚིག་བཞི་པའི་ཚིགས་སུ་
བཅད་པ་གཅིག་བསྟན་ན། འདི་ཉིད་དེ་བས་ཆེས་བསོད་ནམས་མང་དུ་སྐྱེད་དེ། ཤཱ་རིའི་བུ། དེ་བཞིན་གཤེགས་པས་ནི། རབ་ཏུ་བྱུང་བས་ཟང་ཟིང་གི་སྦྱིན་པ་བྱ་བར་མ་གནང་ངོ༌། །དེ་ཅིའི་

66-1-82a

ཕྱིར་ཞེ་ན། ཤཱ་རིའི་བུ། ང་རབ་ཏུ་བྱུང་བར་གྱུར་ནས་བསྐལ་པ་གྲངས་མེད་བསམ་གྱིས་མི་ཁྱབ་པར་ཁྱིམ་པའམ་རབ་ཏུ་བྱུང་བའི་ཆོས་གོས་དང༌།
བསོད་སྙོམས་ལ་མགྲོན་དུ་བོས་པར་མ་དགོངས་སོ། །གཞན་དུ་ན་ཆོས་ཁོ་ན་ལ་བསྟི་སྟང་དང༌། བླ་མར་བྱས་ཏེ་ཉེ་བར་བརྟེན་ནས་གནས་པར་བྱའོ། །དེ་ཅིའི་ཕྱིར་ཞེ་ན། ཤཱ་རིའི་བུ།
ངའི་ཉན་ཐོས་རྣམས་ཀྱིས་ཆོས་ཀྱི་ནོར་ཅན་དུ་བྱའི། ཟང་ཟིང་གི་ནོར་ཅན་དུ་ནི་མི་བྱའོ། །ཤཱ་རིའི་བུ། གང་ཡང་ལྷུང་བཟེད་དུ་འོངས་པའི་རྙེད་པ་ཆོས་དང་མཐུན་པ་ཆོས་ཀྱིས་རྙེད་པར་
འགྱུར་ན། དེས་ཚངས་པ་མཚུངས་པར་སྤྱོད་པ་རྣམས་དང་ཐུན་མོང་དུ་བཟའ་བར་བྱའོ། །གལ་ཏེ་ལ་ལ་ཞིག་འོངས་ནས་ལྷུང་བཟེད་དམ་ཆོས་གོས་སློང་ལ། གལ་ཏེ་སངས་རྒྱས་
ཀྱིས་གནང་བའི་ཆོས་གོས་གསུམ་ལས་ལྷག་པར་གྱུར་ན། ཇི་ལྟར་བཏང་བ་བཞིན་དུ་སྦྱིན་པར་བྱའོ། །གལ་ཏེ་དེ་ལ་ཆོས་གོས་གསུམ་ལས་ཉུང་བར་གྱུར་ན། གང་ལ་བརྟེན་
ཏེ་ཚངས་པར་སྤྱོད་པ་ལ་གནས་པ་དེ་ནི། ཡོངས་སུ་གཏང་བར་མི་བྱའོ། །དེ་ཅིའི་ཕྱིར་ཞེ་ན། དེ་བཞིན་གཤེགས་པས་ཆོས་གོས་གསུམ་གཏང་བར་མི་བྱའོ། །ཞེས་གསུངས་
པའི་ཕྱིར་རོ། །ཤཱ་རིའི་བུ། གལ་ཏེ་བྱང་ཆུབ་སེམས་དཔའ་ཆོས་གོས་གསུམ་ཡོངས་སུ་བཏང་སྟེ་སློང་བ་པོ་གཙོ་བོར་བྱེད་པར་གྱུར་ན། དེས་འདོད་པ་ཆུང་བ་བསྟེན་པ་མ་ཡིན་ནོ། །ཤཱ་

66-1-82b

རིའི་བུ༑ དེ་ལྟ་བས་ན། བྱང་ཆུབ་སེམས་དཔའ་ཁང་ཁྱིམ་གྱི་གནས་ནས་མངོན་པར་བྱུང་བ་དེས་ཆོས་ལ་ཀུན་ཏུ་བསྟེན་པར་བྱ་ཞིང་དེས་དེ་ལ་མངོན་པར་བརྩོན་པར་བྱའོ། །ཤཱ་རིའི་བུ།
བྱང་ཆུབ་སེམས་དཔས་གང་ཡང་སེ་གོལ་གཏོགས་པ་ཙམ་དུའང་སེམས་ཅན་ཐམས་ཅད་ལ་བྱམས་པའི་སེམས་བསྒོམ་པར་བྱ་སྟེ། འདི་ནི། སྦྱིན་པ་ཤེས་པ་ཞེས་བྱའོ། །ཤཱ་རིའི་བུ།
ཇི་ཙམ་གྱིས་ན། བྱང་ཆུབ་སེམས་དཔའ་ཞལ་ཏ་བྱེད་པར་ཤེས་པར་བྱ་ཞེ་ན། དེས་ཆོས་དང་མཐུན་པས་ཞལ་ཏ་བྱ་ཞིང་དེ་བཞིན་གཤེགས་པའི་མཆོད་རྟེན་ལའང་ཞལ་ཏ་བྱའོ། །མཁན་པོ་དང་།
སློབ་དཔོན་ལའང་གུས་པ་དང་བཅས་པར་བྱའོ། །དེ་ལྟར་འདིས་བརྩོན་འགྲུས་བརྩམ་པར་བྱ་སྟེ། ཇི་ལྟར་ཇི་སྲིད་འཚོའི་མཐར་ཐུག་པའི་བར་དུ་གཉིད་དང་རྨུགས་པ་བསལ་བར་བྱ་སྟེ།
ཤཱ་རིའི་བུ། འདི་ནི། བྱང་ཆུབ་སེམས་དཔའི་ཞལ་ཏ་བྱེད་པའི་བྱ་བ་ཡིན་ནོ། །ཤཱ་རིའི་བུ། དེ་ལ་ཐོས་པ་མང་པོ་ཚོལ་བའི་ཤེས་པ་གང་ཞེ་ན། ཤཱ་རིའི་བུ། གང་སངས་རྒྱས་ཀྱི་བྱང་
ཆུབ་ཀྱི་ཕྱིར་བྱང་ཆུབ་ཀྱི་སེམས་བསྐྱེད་པ་ཐོབ་ནས་ཐོས་པ་མང་པོ་ལ་མངོན་པར་བརྩོན་པར་མི་བྱེད་པ་དེ་ནི། བྱང་ཆུབ་སེམས་དཔའ་བདེན་པར་སྨྲ་བ་མ་ཡིན་པར་རིག་པར་བྱའོ། །ཤཱ་
རིའི་བུ༑ མིང་ཙམ་གྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་མི་ནུས་ཀྱི། ཤེས་རབ་དང་ལྡན་པ་ཉིད་ཀྱིས་ནི། བླ་ན་མེད་པ་ཡང་དག་པ་

66-1-83a

རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ནུས་སོ། །ཤེས་རབ་དེའང་གང་ལས་ངེས་པར་འབྱུང་བ་ཡིན་ཞེ་ན། མང་དུ་ཐོས་པ་
ལས་ཤེས་རབ་འབྱུང་བ་ཡིན་ཏེ། ཤཱ་རིའི་བུ། དེ་ལྟ་བས་ན། ཁྱོད་ཀྱིས་མངོན་སུམ་དུ་བྱ་ཞིང་ཁྱོད་ཀྱིས་སོ་སོར་རིག་པར་བྱའོ། །བྱང་ཆུབ་སེམས་དཔའི་ཐེག་པ་ལ་ཡང་དག་པར་
ཞུགས་པའི་སེམས་ཅན་མང་དུ་ཐོས་པ་ལ་ཇི་ལྟར་ཐེ་ཚོམ་སྐྱེ་བར་འགྱུར་ཞེས་གང་བྱང་ཆུབ་སེམས་དཔའ་དེ་སེམས་ཅན་རྣམས་ལ་ཕན་འདོགས་པར་བྱེད་པའི་བྱང་ཆུབ་ལ་བདུད་སྡིག་
ཅན་བར་ཆད་བྱེད་པར་འགྱུར་ཏེ། ཤཱ་རིའི་བུ། བྱང་ཆུབ་སེམས་དཔའ་སེམས་བསྐྱེད་ནས་ཐོས་པ་མང་པོ་ལ་མངོན་པར་མི་བཙོན་པ་གང་ཡིན་པ་དེ་ནི། བདུད་སྡིག་ཅན་གྱིས་ཡོངས་སུ་
བྱིན་གྱིས་བརླབས་པ་ཉིད་ཡིན་ནོ། །དེ་ལྟ་བས་ན། ཤཱ་རིའི་བུ། བདུད་ཀྱི་ལས་ཐམས་ཅད་ཡོངས་སུ་ཤེས་པར་འདོད་པས་བརྩོན་འགྲུས་བརྩམ་པར་བྱ། ཚིག་གཙོ་བོར་མི་བྱ། མཁས་
པའི་བྱ་བ་ཤེས་པར་བྱ་ཞིང་འཇིག་རྟེན་ཐམས་ཅད་ལ་གྲགས་པའི་བྱ་བ་ཤེས་པར་བྱའོ། །ཤཱ་རིའི་བུ། དེ་ལྟ་བས་ན། འཇིག་རྟེན་ཐམས་ཅད་མངོན་པར་འཕགས་པའི་བརྩོན་
འགྲུས་དང༌། འཇིག་རྟེན་ཐམས་ཅད་ལས་མངོན་པར་འཕགས་པའི་ཚུལ་ཁྲིམས་ཀྱིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་

66-1-83b

རོ༑ ༑ཤཱ་རིའི་བུ། གནས་འདི་དོན་དུ་གཉེར་བ་མང་ཡང་ནན་ཏན་གྱིས་ཡང་དག་པར་སྒྲུབ་པར་བྱེད་པ་ནི། མེད་དེ། དེ་དག་ཀྱང་དེ་བཞིན་གཤེགས་པའི་སྟོབས་བཅུ་དང༌། འཇིག་རྟེན་
ཐམས་ཅད་ལས་མངོན་པར་འཕགས་པའི་ཡེ་ཤེས་དང༌། སྨོན་ལམ་ལས་ཡོངས་སུ་ཉམས་པར་འགྱུར་རོ། །དེ་ལྟ་བས་ན། ཤཱ་རིའི་བུ། བྱང་ཆུབ་སེམས་དཔས་སེམས་ཅན་ཐམས་
ཅད་གང་གིས་དག་བར་འགྱུར་བའི་ཚིག་དེ་སྨྲ་བར་བྱ། བྱང་ཆུབ་སེམས་དཔས་བདག་གིས་དོན་དུ་སྨྲ་བར་མི་བྱ། བྱང་ཆུབ་སེམས་དཔའ་བརྩོན་འགྲུས་དམན་པར་མི་བྱའོ། །ཤཱ་རིའི་བུ།
སྟོང་དུ་བགྲངས་པ་ལས་གཅིག་འགྲུབ་པའམ། འགྲུབ་པ་མེད་ཅིང༌། ཤཱ་རིའི་བུ། སྟོང་ཕྲག་བཅུ་དང༌། སྟོང་ཕྲག་ཉི་ཤུ་དང༌། སྟོང་ཕྲག་སུམ་ཅུ་དང༌། སྟོང་ཕྲག་བཞི་བཅུ་དང༌། སྟོང་
ཕྲག་ལྔ་བཅུ་དང༌། བྱེ་བ་ཕྲག་སྟོང་དུ་བགྲང་པ་ལས་གཅིག་འགྲུབ་པའམ། འགྲུབ་པ་མེད་དོ། །དེ་ཅིའི་ཕྱིར་ཞེ་ན། ཤཱ་རིའི་བུ། དེ་ལྟར་གང་བྱང་ཆུབ་སེམས་དཔའི་སྤྱོད་པ་འདི་ལ་
གནས་པ་དེ་ནི། མངོན་པར་འབྱུང་བར་དཀའ་བ་ཡིན་ནོ། །ཤཱ་རིའི་བུ། དེ་ལྟ་བས་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་དོན་དུ་གཉེར་བས་འདི་ལྟར་སེམས་བསྐྱེད་
པར་བྱ་སྟེ། བདག་གིས་སེམས་ཅན་ཐམས་ཅད་ཀྱིས་གང་དཀའ་བ་གང་པར་བྱ། བཟོད་དཀའ་བ་བཟོད་པར་བྱ་ཞིང་བདག་གིས་ཆོས་བཙལ་བར་བྱ་བའི་ཕྱིར་མངོན་པར་དཀའ་

66-1-84a

བས་བརྩོན་པར་བྱའི། ལོངས་སྤྱོད་བཙལ་བའི་ཕྱིར་ནི་མ་ཡིན་ནོ། །དེ་ཅིའི་ཕྱིར་ཞེ་ན། ཆོས་ཚོལ་བར་བྱེད་པ་ནི། ཡེ་ཤེས་ཚོལ་བར་བྱེད་པ་ཡིན་ཏེ། འདོད་པ་རྙེད་པས་རློམ་
པར་མི་བྱེད། རབ་ཏུ་རློམ་པར་མི་བྱེད་དོ། །དེ་བས་ན། བྱང་ཆུབ་སེམས་དཔའི་ཐེག་པ་ལ་ཡང་དག་པར་ཞུགས་པའི་སེམས་ཅན་རྣམས་ཀྱིས་ཤེས་རབ་གཙོ་བོར་བྱའི། ལོངས་སྤྱོད་གཙོ་བོར་
མི་བྱའོ༑ ༑ཤཱ་རིའི་བུ། དེ་ལྟར་ན། གང་ཆོས་ཀྱི་སྦྱིན་པ་འདི་ལ་བྱང་ཆུབ་སེམས་དཔས་མངོན་པར་བརྩོན་པར་བྱའོ། །ཤཱ་རིའི་བུ། དེ་ལ་བྱང་ཆུབ་སེམས་དཔས་མང་དུ་ཐོས་པའི་ཤེས་
པ་བཙལ་བར་བྱ་ཞེ་ན། ཤཱ་རིའི་བུ། འདི་ལ་བྱང་ཆུབ་སེམས་དཔས་གང་ཐོས་པའི་ལེགས་པར་བཤད་པ་དེ་ཁྱེར་ལ་ཤོག །ཅེས་ཕྱོགས་བཞིར་སྐྱེས་བུ་བཞི་གཏང་བར་བྱ། ཁྱེད་ཅག་
རྣམས་ཀྱིས་དེ་རྣམས་ན་བའི་ཉེ་གནས་དང༌། ནད་གཡོག་གི་དོན་དུ་སྤྲོ་བར་བྱའོ། །ཞེས་སྐྱེས་བུ་གཞན་བཞིའང་གཏང་བར་བྱ་སྟེ། ཤཱ་རིའི་བུ། བྱང་ཆུབ་སེམས་དཔས་ཕྱོགས་བཞིར་
བྱམས་པའི་སེམས་ཀྱིས་ཁྱབ་པར་ཆོས་ཀྱི་རྗེས་སུ་འགྲོ་བའི་བློ་གཞག་པར་ཡང་བྱ། ཕྱོགས་གང་དུ་ཆོས་ཐོས་པའི་ཕྱོགས་དེར་ཡང་འགྲོ་བར་བྱའོ། །ཤཱ་རིའི་བུ། དེ་ལྟར་བྱང་ཆུབ་
སེམས་དཔས་ཆོས་བཙལ་བར་བྱ་སྟེ། འདི་ནི། མང་དུ་ཐོས་པ་ཚོལ་བ་ཤེས་པ་ཡིན་ནོ། །ཤཱ་རིའི་བུ། ཆོས་བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བླ་ན་མེད་པ་

66-1-84b

ཡང་དག་པར་རྫོགས་པའི་བྱང་ཆུབ་སྒྲུབ་པར་བྱེད་པ་ཡིན་ཏེ། ཤཱ་རིའི་བུ། སྔོན་བྱུང་བ་འདས་པའི་དུས་ན་བྱང་ཆུབ་སེམས་དཔའ་མཁས་པའི་བརྩོན་འགྲུས་ཞེས་བྱ་བ་བྱུང་བར་གྱུར་ཏེ།
དུས་དེའི་ཚེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལེགས་སྐྱེས་ཞེས་བྱ་བ་བྱུང་བར་གྱུར་བ་དེ་ཡོངས་སུ་མྱ་ངན་ལས་འདས་ནས་དེའི་བསྟན་པ་
གནས་པར་གྱུར་པའི་ཚེ་བྱང་ཆུབ་སེམས་དཔའ་མཁས་པའི་བརྩོན་འགྲུས་ཞེས་བྱ་བ་དེ་མཆོད་རྟེན་ལ་ཕྱག་འཚལ་ཞིང་རྒྱུ་བ་ན་བྱང་ཆུབ་ཀྱི་ཤིང་དྲུང་ག་ལ་བ་དེ་ལོགས་སུ་སོང་སྟེ་
ཕྱིན་ནས་དེས་བྱང་ཆུབ་ཀྱི་ཤིང་དེ་མཐོང་བ་ན་རབ་ཏུ་ངུ་ཞིང་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་འདི་ལ་བཞུགས་ནས་བླ་ན་
མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ཤིང༌། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་
དེས་འདིར་བདུད་དཔུང་དང་བཅས་བཞོན་པ་དང་བཅས་པ་བཏུལ་ཏེ། སེངྒེའི་ཁྲི་འདིའི་དོན་དུ་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་དེས་བསྐལ་པ་བརྒྱ་སྟོང་ཕྲག་དུ་མར་དཀའ་བ་སྤྱད་དེ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེས་འདི་ལ་སྐྱིལ་མོ་ཀྲུང་

66-1-85a

གཅིག་གིས་ཞག་བདུན་བཞུགས་སོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འདི་ལ་
བཞུགས་པ་ན། བཅོམ་ལྡན་འདས་དེ་མཐོང་ནས་ལྷ་བྱེ་བ་ས་ཡ་བརྒྱ་སྟོང་ཕྲག་དུ་མས་ཕྱག་འཚལ་བ་གང་ཡིན་པའི་ལྷ་དེ་དག་ནི། རྙེད་པ་ལེགས་པར་རྙེད་པ་ཡིན་ནོ། །གང་
བདག་ཀྱང་དུས་ནམ་ཞིག་ན་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་ཞེས་བྱང་ཆུབ་ཀྱི་ཤིང་གི་རྩ་བ་དེ་ལ་ཉིན་མཚན་བརྒྱད་དུ་
རབ་ཏུ་དུ་བར་གྱུར་ཏེ། དེའི་བར་དུ་བཟའ་བའམ་བཏུང་བ་ལ་ལོངས་མ་སྤྱད་པར་གནས་པར་གྱུར་པ་ན། གནས་གཙང་མའི་རིགས་ཀྱི་ལྷ་ཉེ་བར་འོངས་ནས་དེ་ལ་འདི་སྐད་ཅེས་ལྷག་པར་
གདུང་བར་མ་བྱེད་པར་སངས་རྒྱས་ཀྱི་ཡོན་ཏན་གང་ཡིན་པ་དེ་ཡོངས་སུ་ཚོལ་ཅིག་ཅེས་སྨྲས་སོ། །དེས་སྨྲས་པ། ཁྱེད་རྣམས་ཀྱིས་སངས་རྒྱས་ཀྱི་ཡོན་ཏན་ཤེས་སམ། དེ་དག་གིས་
བདག་ཅག་གིས་ནི། མི་ཤེས་མོད་ཀྱི། འོན་ཀྱང་ལུས་འདི་ལ་འབྲས་ཅན་དང༌། ཟན་དྲོང་གྱིས་གསོས་ཏེ་བཟའ་བ་བཙལ་བར་བརྩོན་པར་གྱིས་ལ་ཁྱོད་མྱུར་དུ་འཆི་བའི་དུས་
བྱེད་པར་འགྱུར་བ་མ་བྱེད་ཅིག་ཅེས་སྨྲས་སོ། །དེས་ལུས་ཉམ་ཆུང་བར་ནི། མངོན་པར་ཤེས་པ་མེད་ཀྱི། འོན་ཀྱང་གང་དུ་འགྲོ་བར་བྱ་སྟེ། འདི་ཉིད་དུ་བདག་འཆི་བའི་དུས་བྱེད་པར་

66-1-85b

བྱའོ༑ ༑ཞེས་ཉིན་མཚན་བདུན་དུ་དུ་ཞིང་འཆི་བའི་དུས་བྱའོ། །ཞེས་སྨྲས་སོ། །ཤཱ་རིའི་བུ། བརྩོན་འགྲུས་དེས་བསྐལ་པ་བྱེད་བ་ཕྲག་དྲུག་ཅུ་ཕྱིར་བསྙིལ་བར་གྱུར་ཏོ། །ཤཱ་རིའི་བུ། བྱང་ཆུབ་
སེམས་དཔའ་དེས་དེའི་འོག་ཏུ་བསྐལ་པ་བྱེ་བ་ཉི་ཤུ་རྩ་ལྔས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། །དེས་བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་སེམས་ཅན་བྱེ་བ་བརྒྱ་ཕྲག་སྟོང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ཡོངས་སུ་སྨིན་
པར་བྱས་སོ། །དེའི་ཚེའི་ཚད་ནི། དཔག་ཏུ་མེད་ཅིང་འདིའི་ཉན་ཐོས་ཀྱི་དགེ་འདུན་ཡང་ཚད་མེད་ཅིང་དཔག་ཏུ་མེད་པར་གྱུར་ཏོ། །ཤཱ་རིའི་བུ། ཅིའི་ཕྱིར་མཁས་པའི་བརྩོན་འགྲུས་ཞེས་
བྱ་ཞེ་ན༑ དེ་དུས་ཐམས་ཅད་དུ་ངེས་པར་འབྱུང་བ་ལ་བརྩོན་པ་དང༌། དུས་ཐམས་ཅད་དུ་བརྩོན་འགྲུས་རྩོམ་པ་ལ་བརྩོན་པ་དང༌། དུས་ཐམས་ཅད་དུ་ཐོས་པ་མང་པོ་ལ་བརྩོན་པ་སྟེ།
ཤཱ་རིའི་བུ། དེ་ལྟ་བུའི་བརྩོན་འགྲུས་འདིས་བྱང་ཆུབ་སེམས་དཔའ་མཁས་པའི་བརྩོན་འགྲུས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་
སོ། །ཤཱ་རིའི་བུ། ཆོས་བཞི་དང་ལྡན་ན། བྱང་ཆུབ་སེམས་དཔའ་ཤེས་རབ་དང་ལྡན་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་

66-1-86a

བར་འགྱུར་ཏེ། བཞི་གང་ཞེ་ན། ཤཱ་རིའི་བུ། བྱང་ཆུབ་སེམས་དཔའ་ཐོས་པ་མང་བ་ཡིན། ཐོས་པ་འཛིན་པ་ཡིན། ཐོས་པ་བསགས་པ་
ཡིན༑ ཚངས་པ་མཚུངས་པར་སྤྱོད་པ་རྒན་རབས་དང༌། བར་མ་དང༌། གསར་བུ་ལ་གུས་པ་དང་བཅས་པ་ཡིན། དྲིས་ན་ལག་པ་གཡས་པས་ལ་མ་ནི། འདིའོ། །ལམ་ནི་།
འདིའོ༑ ༑ཞེས་ཉེ་བར་སྟོན་པ་ཡིན་ཞིང་ཆོས་སྟོན་པ་ལ་བརྩོན་པ་ཡིན་ནོ། །ཤཱ་རིའི་བུ། ཆོས་བཞི་པོ་དེ་དག་དང་ལྡན་ན། བྱང་ཆུབ་སེམས་དཔའ་ཤེས་རབ་དང་ལྡན་པར་འགྱུར་
ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །དེ་ལ་ཇི་ལྟར་ཐོས་པ་བཙལ་བར་བྱ་ཞེ་ན། རང་གི་འདོད་པ་
བཏང་སྟེ་མཁན་པོ་དང༌། སློབ་དཔོན་གྱི་གཞུང་ལ་རབ་ཏུ་གནས་པ་དང༌། གུས་པ་དང་བཅས་པར་བྱའོ། །ཆོས་བཞི་རྣམ་པར་སྤང་བར་བྱ་བ་ཡིན་ཏེ། བཞི་གང་ཞེ་ན། གཉིད་
དང་རྨུགས་པ་དང༌། བྲེ་མོ་གཏམ་དང༌། ཁྲོ་བ་དང༌། ཁེངས་པ་ཉིད་དེ། ཆོས་བཞི་པོ་འདི་དག་རྣམ་པར་སྤང་བར་བྱའོ། །ཆོས་བཞི་དག་ལ་གོམས་པར་བྱ་བ་ཡིན་ཏེ། བཞི་
གང་ཞེ་ན། མི་ཉལ་བ་ལ་གོམས་པ་དང༌། བརྩོན་འགྲུས་བརྩམས་ཤིང་འཆག་པའི་རང་བཞིན་ཅན་དུ་བྱ་བ་དང༌། མཁན་པོ་དང་སློབ་དཔོན་གྱི་བསྙེན་བཀུར་ལ་གུས་པ་དང་

66-1-86b

བཅས་ཤིང་ཁེངས་པ་མེད་པ་དང༌། གཞན་དག་ལ་གུས་པ་བསྐྱེད་པས་ཐོས་པ་འཛིན་པ་དང༌། དེ་སེམས་ལ་བཞག་ནས་ཚིག་ཡོངས་སུ་རྫོགས་པར་བྱེད་པ་སྟེ། ཆོས་བཞི་པོ་དེ་དག་དང་
ལྡན་ན༑ ཐོས་པ་ཚོལ་བ་ཡིན་ནོ། །ཆོས་བཞི་པོ་འདི་དག་གིས་ཀྱང་སློབ་དཔོན་མཉེས་པར་བྱེད་དེ། བཞི་གང་ཞེ་ན། དེས་པ་དང་བཤེས་པ་དང༌། བཤེས་པ་བརྟན་པ་དང༌། ཆོས་ལ་གནས་
པ་དང༌། ངེས་པའི་ཚིག་བཟང་པོ་དང་ལྡན་པ་སྟེ། ཆོས་བཞི་པོ་དེ་དག་དང་ལྡན་ན། སློབ་དཔོན་མ་ཉེས་པར་བྱེད་དོ། །བདག་ཆོས་བཞི་དང་ལྡན་ན། དགའ་བ་ཐོབ་པར་འགྱུར་ཏེ། བཞི་
གང་ཞེ་ན། བདག་གི་བཙལ་བ་དོན་ཡོད་པར་བདག་ཉིད་ཀྱིས་དགའ་བ་ཐོབ་པ་དང༌། བདག་ཐོས་པའི་གཏེར་དང་ལྡན་པ་དང༌། བདག་འདི་ལ་བརྟེན་ནས་ཤེས་རབ་ཀྱི་ཕུང་པོ་དང་
ལྡན་པ་དང༌། གཞན་དག་ལ་ཆོས་ཀྱི་སྦྱིན་པ་སྤྱིན་པ་ན་དགའ་བ་དང་རངས་པ་སྐྱེ་བར་འགྱུར་ཏེ། ཆོས་བཞི་པོ་འདི་དག་དང་ལྡན་ན། བྱང་ཆུབ་སེམས་དཔའ་བདག་ཉིད་དགའ་བ་
ཐོབ་པར་འགྱུར་རོ། །དེ་དེ་ལྟ་བུར་ཐོས་པ་ཚོལ་བ་ལ་གུས་པ་དང་བཅས་པ་དང༌། རི་མོ་དང་ལྡན་པ་དང༌། སྲི་ཞུ་དང་ལྡན་པ་དང༌། བདག་ཉིད་མི་འཕྱར་བ་དང༌། བདག་ཉིད་དུལ་བའི་
དོན་དང༌། བདག་ཉིད་ཞི་བའི་དོན་དང༌། བདག་ཉིད་ཡོངས་སུ་མྱ་ངན་ལས་འདའ་བའི་དོན་དང༌། གཞན་དུལ་བའི་དོན་དང༌། གཞན་ཞི་བའི་དོན་དང༌། གཞན་མྱ་ངན་ལས་འདའ་

66-1-87a

བའི་དོན་བྱེད་པ་ཡིན་ཏེ། བདག་གཅིག་བུའི་དོན་བྱེད་པ་ནི། མ་ཡིན་ནོ། །དེ་ལྟར་ཐོས་པ་ཚོལ་ཞིང་དེ་ལྟར་ཐོས་པ་ཡོངས་སུ་ཚོལ་བ་ན་མཐོང་བའི་
ཆོས་ཀྱི་ཤེས་རབ་ཀྱང་འཕེལ་བར་བྱེད་ན། འཇིག་རྟེན་ཕ་རོལ་གྱི་ལྟ་སྨོས་ཀྱང་ཅི་དགོས་ཏེ། ཤེས་རབ་དེའང་ཐོས་པ་ནན་ཏན་དུ་བྱེད་པས་སྒྲུབ་པ་ཡིན་ནོ། །བྱང་ཆུབ་སེམས་
དཔའ་ཐོས་པ་ལ་ནན་ཏན་དུ་སྒྲུབ་པར་མི་བྱེད་པ་དེས་ནི། སེར་སྐྱ་རྗེས་སུ་དྲན་པར་བྱའོ། །དེ་བས་ན་ཚངས་པ་མཚུངས་པར་སྤྱོད་པ་དག་ལའང་གུས་པ་དང་བཅས་པར་བྱ། མདུན་
དུ་གནས་ཏེ་འཕྱ་བར་མི་བྱ། སྨྲ་བར་མི་བྱ། རྐང་པ་བཀྲུ་བར་མི་བྱ། མདུན་དུ་སོ་ཤིང་བཟའ་བར་མི་བྱ། མདུན་དུ་མཆིལ་མ་དོར་བར་མི་བྱ། སྒྲ་དྲག་པོས་སྨྲ་བར་མི་བྱ། མ་
དྲིས་པར་སྨྲ་བར་མི་བྱ། གཏམ་གྱི་བར་ཆད་མི་བྱ། མ་སྨྲས་པར་འགྲོ་བར་མི་བྱ། སྔ་ཕྱིའི་འདུ་ཤེས་མི་བྱ། གང་ཅུང་ཟད་ཙམ་རབ་ཏུ་སྨྲ་བར་མི་བྱ། གཞན་དང་གཞན་པའི་
གཏམ་མི་བྱ། དམན་པ་དང་ལྡན་པའི་གཏམ་མི་བྱ། གཞན་དྲིས་པ་ན་གཞན་གྱིས་བརྡ་སྤྲད་པར་མི་བྱ། གང་དྲིས་པ་དེ་ཉིད་བརྡ་སྤྲད་པར་བྱ། རྐུན་པོའི་གཏམ་མི་བྱ། མདོ་
སྡེ་ལ་རྟོན་པར་བྱ་བ་དག་དང༌། གཞན་གྱི་སེམས་བསྲུང་བར་བྱ་ཞིང༌། དེ་དང་རྗེས་སུ་མཐུན་པའི་དགེ་བའི་རྩ་བ་བསྟེན་པར་བྱ། གང་སངས་རྒྱས་ཀྱི་བྱང་ཆུབ་ཡང་དག་པ་

66-1-87b

ཉིད་ལ་ཞུགས་པ་དེ་རྣམས་ལ་ཕན་གདགས་པར་བྱ། གང་མ་ཞུགས་པ་རྣམས་ལའང་གནོད་པར་མི་བྱ། དེ་ལ་རྣམ་པ་དེ་དག་གཉིས་ཀ་ལའང་གནོད་པར་མི་བྱའོ། །གང་དག་ལ་བདག་ལ་ཁྲོས་པར་གྱུར་
ནས་ཡང་དག་པ་མ་ཡིན་པས་རྗོད་པར་བྱེད་ཅིང་སྲོག་གི་བར་ཆད་བྱེད་པར་གནས་པ། ཚངས་པར་སྤྱོད་པའི་བར་ཆད་བྱེད་པ་ལ་འཇིག་པའམ། གུས་པར་བྱ་བ་དང༌། ཐ་ན་དགའ་བའི་ཚིག་
གིས་ཀྱང་དེ་དང་སེམས་ཡོངས་སུ་འདྲིས་པར་བྱ། གང་ལས་ལུང་ནོད་པ་དང༌། ཁ་ཏོན་འདོན་པ་དང་འབྲེལ་བ་དེ་ལ་ནི། སྟོན་པའི་འདུས་ཤེས་བསྐྱེད་ཅིང་གུས་པར་བྱའོ། །དེ་ལྟར་ཚངས་པ་
མཚུངས་པར་སྤྱོད་པ་རྣམས་ལ་གུས་པར་ཡང་བྱའོ། །ཇི་ལྟར་ལམ་བསྟན་པར་བྱ་ཞེ་ན། སེམས་མཉམ་པ་ཉིད་དང༌། སེམས་རབ་ཏུ་དང་བ་ཉིད་དང༌། ཡང་དག་པར་འདུ་ཤེས་པ་
དང༌། སོམ་ཉི་མེད་པས་ལམ་ལ་ལ་མ་ཉེ་བར་བསྟན་པར་བྱའོ། །གལ་ཏེ་ཐེ་ཚོམ་མེད་པར་མ་གྱུར་ན་དེས་ལམ་ཤེས་པའི་སྐྱེས་བུ་དག་ལས་མཉན་ནས་ལམ་ཉེ་བར་བསྟན་པར་བྱའོ། །ཆོས་
བཞི་པོ་དེ་དག་དང་ལྡན་ན། བྱང་ཆུབ་སེམས་དཔའ་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱའོ། །དེ་ལ་འདི་སྐད་ཅེས་བྱ་སྟེ། ཚུལ་
བཞིན་བསྙེན་བཀུར་བྱེད་པ་དང༌། །ཚུལ་བཞིན་ཆོས་ནི་ཉན་བྱེད་ཅིང༌། །ཚུལ་བཞིན་ཤིན་ཏུ་དོན་སེམས་ལ། །ཆོས་རྣམས་ཀུན་གྱི་ཕ་རོལ་ཕྱིན། །ལུས་ཅན་རྣམས་ལ་ཕན་དོན་དུ། །

66-1-88a

ཆོས་དེ་ཡོངས་སུ་ཚོལ་བ་ན། །མཁན་པོ་དག་དང་ཉེ་གནས་ནི། །གུས་པ་ཀུན་གྱིས་བྱ་བ་ཡིན། །རྟག་ཏུ་བྱམས་པ་ལ་གནས་ནས། །བྱས་པ་གཟོ་དང་
བྱས་པ་ཚོར། །ངོ་ཚ་ཁྲེལ་ཡོད་ཕུན་སུམ་ཚོགས། །ཕྲག་དོག་ཚུལ་འཆོས་རྣམ་པར་སྤང༌། །ནད་པ་རྣམས་ནི་གསོ་བྱེད་པ། །རྙེད་དཀའ་རིན་ཆེན་འདུ་ཤེས་ཀྱིས། །དེ་དག་འདུ་ཤེས་
ཉེར་བཞག་ནས། །ལེགས་པར་བཤད་པ་ཡོངས་སུ་བཙལ། །དེ་དག་ཐོས་པས་བདེར་འགྱུར་དང༌། །ཤེས་རབ་རྣོན་པོའང་སྐྱེ་འགྱུར་ཞིང༌། །འདོད་ཆགས་ཞེ་སྡང་གཏི་མུག་དག།
ཐམས་ཅད་བྱམས་པས་ཞི་བར་འགྱུར། །དཔེར་ན་སྐྱེས་བུ་ཁྲུས་བྱས་ལ། །འགའ་ཡིས་ཕྲེང་བ་བྱིན་པ་ན། །ལག་པ་གཉིས་ཀྱིས་ཡོན་བླངས་ནས། །སྤྱི་བོ་ལ་ནི་འཇོག་པ་
ལྟར༑ ༑དེ་བཞིན་ལེགས་བཤད་ཐོས་ནས་ཀྱང༌། །དགའ་བའི་སེམས་ནི་སྐྱེ་འགྱུར་བ། །རྒྱལ་སྲིད་ཐོབ་པའང་དེ་ལྟ་བུའི། །དགའ་བ་རྙེད་པ་མ་ཡིན་ནོ། །རྟག་ཏུ་དེ་དག་ཆོས་སྨྲ་
ལ༑ ༑མཆོག་ཏུ་བླ་མར་བྱ་བ་ཡིན། །ཆོས་ནི་རྫོགས་སངས་རྒྱས་མཚན་ཏེ། །ཆོས་ནི་དགྲ་བཅོམ་རྒྱལ་མཚན་ཡིན། །སངས་རྒྱས་ཆོས་རྣམས་ཐོས་ནས་ཀྱང༌། །སྒྲུབ་པ་དག་ལ་
རབ་གནས་ཤིང༌། །ཚུལ་ཁྲིམས་ཐོས་པས་ངེས་འབྱུང་སྟེ། །དཔེར་ན་ཡར་ངོའི་ཟླ་བ་བཞིན། །མི་རྨོངས་ཞེ་སྡང་མེད་པ་ཡིས། །ལམ་མཆོག་དག་ནི་བསྟེན་པ་དང༌། །བྱིས་པ་གང་

66-1-88b

ལ་གུས་བཅས་པའི། །ལྟ་བའི་གནས་ཀྱང་རྣམ་པར་སྤང༌། །སེངྒེས་སྤངས་པའི་ཝ་བཞིན་དུ། །ཟིལ་གྱིས་མནན་པས་ཆོས་རྣམས་འཆང༌། །རླུང་གིས་སྤྲིན་གྱི་ཚོགས་བཞིན་དུ། །མུ་སྟེགས་
ཅན་དེ་ཟིལ་གྱིས་མནན། །ས་ལ་སྤྲིན་གྱི་ཚོགས་བཞིན་དུ། །ཆོས་ཀྱིས་ཡོངས་སུ་ཚིམ་པར་བྱེད། །སེམས་ཅན་རྣམས་ཀྱི་སྡུག་བསྔལ་ནི། །སྨན་པའི་རྒྱལ་པོ་བཞིན་དུ་སེལ། །སེམས་
ནི་རྩེ་གཅིག་མཉམ་བཞག་པས། །དེ་དག་རྣམ་རྟོག་སྤྱོད་ཡུལ་མིན། །དེ་དག་ཁྲོ་བ་ལྷུར་མི་ལེན། །འཕྱར་བ་ལ་ཡང་མི་གནས་སོ། །དུས་དང་དུས་མིན་རྣམ་ཤེས་ཤིང༌། །དོན་ཤེས་
པ་ཡིས་རྣམ་པར་འདྲེན། །རྟག་ཏུ་བཟོད་སྟོབས་ལ་དགའ་རྣམས། །ཤེས་པའི་ལས་རྣམས་བྱེད་པར་འགྱུར། །མཁས་དང་མཐུ་ལ་བརྟན་པ་དང༌། །ཆོས་ཤེས་པ་ལ་མཁས་པ་དང༌།།
དཔའ་ཞིང་སེམས་སྟོབས་ཆེ་བ་སྟེ། །རླུང་གིས་ཆར་བའི་རྡུལ་བཞིན་དུ། །སྡིག་ཅན་རྣམས་ནི་ཟིལ་གྱིས་གནོན། །ཕྱོགས་རྣམས་དག་ཏུ་གསལ་གནས་པ། །ཉི་མ་འཆར་བ་ཇི་བཞིན་
ནོ༑ ༑མཁས་པ་དེ་དག་རང་དོན་ལ། །ཆེད་དུ་སྨྲ་བ་རྗོད་མི་བྱེད། །འཇིག་རྟེན་རྣམས་ལ་ཕན་པའི་ཕྱིར། །བསམ་གཏན་མངོན་ཤེས་དག་ལ་མཁས། །དེ་དག་རྣམ་པ་འདི་འདྲ་བས། །བདུད་
ཀྱི་སྟེང་ན་གནས་པ་ཡིན། །སེམས་ཅན་རྣམས་ལ་བརྩེ་བའི་ཕྱིར། །འཇིག་རྟེན་མར་མེ་བྱེད་ཅིང་རྒྱུ། །ཤཱ་རིའི་བུ། གཞན་ཡང་ཆོས་བཞི་དང་ལྡན་ན། བྱང་ཆུབ་སེམས་དཔའ་བཟོད་པ་

66-1-89a

སྒྲུབ་པ་ཡིན་ཏེ། བཞི་གང་ཞེ་ན། གུས་པས་ཚུལ་ཁྲིམས་སྲུང་ཞིང་སོ་སོར་ཐར་པ་ལ་ཁྱད་དུ་མི་གསོད་པ་དང༌། གུས་པས་བྱམས་པ་སྒོམ་པར་བྱེད་
ཅིང་གནོད་སེམས་ལ་སྦྱོར་བ་ཡང་སྤོང་བར་བྱེད་པ་དང༌། ཐམས་ཅད་མཁྱེན་པ་ལ་འདུན་པ་དྲག་པོ་སྐྱེད་པར་ཡང་བྱེད་པ་དང༌། དགེ་བའི་ཆོས་ཐམས་ཅད་ལ་གཅེས་པ་མི་འདོར་བ་སྟེ།
ཤཱ་རིའི་བུ། ཆོས་བཞི་པོ་དེ་དག་དང་ལྡན་ན། བྱང་ཆུབ་སེམས་དཔའ་བཟོད་པ་སྒྲུབ་པ་ཡིན་ནོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་
གསུངས་ནས་སྟོན་པས་གཞན་ཡང་འདི་སྐད་བཀའ་སྩལ་ཏོ། །དེ་དག་སངས་རྒྱས་ཀྱིས་བསྔགས་པའི། །ཚུལ་ཁྲིམས་མ་ཉམས་མ་རལ་སྲུང༌། །ཚུལ་ཁྲིམས་ཕུང་པོ་དག་པ་ལ། །
དགའ་བ་ཉེ་བར་སྐྱེ་བར་འགྱུར། །ཆོས་རྣམས་མང་པོ་ཚོལ་བྱེད་ཅིང༌། །ཐོས་པ་མང་ལ་ལེགས་གནས་ན། །གང་གིས་ཐེ་ཚོམ་གཅོད་བྱེད་པའི། །དེས་དེའི་ཤེས་རབ་འཕེལ་བར་
འགྱུར༑ ༑སྐྱེ་དང་འཆི་བའི་རྒྱུན་དག་ལས། །འདི་དག་ཇི་ལྟར་གྲོལ་བྱ་ཞེས། །ལྟོས་མེད་ཕན་པའི་སེམས་དག་གིས། །དམ་པའི་ཆོས་ཀྱང་སྟོན་པར་བྱེད། །གནོད་སེམས་དོན་
དུ་མི་གཉེར་བས། །བྱམས་པའི་སེམས་ཀྱང་སྒོམ་པར་བྱེད། །མི་འཇིགས་པ་དང་ཕན་པའི་སེམས། །བདག་དང་སེམས་ཅན་མཉམ་པ་ཉིད། །བྱང་ཆུབ་ལ་བརྟན་ཟིལ་གནོན་

66-1-89b

པའི༑ ༑བརྩོན་པ་དག་ཀྱང་ལེགས་པར་རྩོམ། །གང་དག་བྱང་ཆུབ་ལ་བརྟེན་པའི། །དགེ་བའི་ཆོས་རྣམས་ཚོལ་བ་དང༌། །བསྒོམ་པར་བྱ་བ་སྒོམ་པ་དང༌། །སྤང་བར་བྱ་བའང་རྣམ་
པར་སྤོང༌། །ཇི་ལྟར་སྤང་བྱ་སྤངས་པ་ཡིས། །མྱུར་དུ་མྱ་ངན་འདའ་བར་འགྱུར། །དགོན་པའི་གནས་ལ་མངོན་ཕྱོགས་ཤིང༌། །གནོད་པ་དག་ལ་རྒྱབ་ཀྱིས་ཕྱོགས། །ཐོས་པ་ཚོལ་
ལ་བརྩོན་པ་དག །གོ་འཕང་མཆོག་ནི་རྟོགས་པར་འགྱུར། །དགེ་སློང་དགེ་སློང་མ་རྣམས་དང༌། །དགེ་བསྙེན་དེ་བཞིན་དགེ་བསྙེན་མ། །ཐམས་ཅད་དང་ནི་དེ་དག་གིས། །འདྲིས་པ་
རྣམ་པར་སྤང་བར་བྱ། །བྱིས་པའི་ལམ་ལ་བརྟེན་པ་ཡི། །རྨོངས་པ་ཀུན་ཀྱང་སྐྱབས་མེད་དེ། །གང་ཞིག་ཆོས་ལ་བརྟེན་པ་དང༌། །དེ་དག་སངས་རྒྱས་མཆོག་ཏུ་གཞོལ། །མི་གང་
སེམས་ཅན་དོན་དགའ་བའི། །སངས་རྒྱས་ཕ་དང་མ་ཡིན་ནོ། །གཡོ་མེད་ཆོས་ལ་འདོད་པ་དག །བྱང་ཆུབ་ལ་ནི་རབ་ཏུ་དད། །སངས་རྒྱས་དག་ཏུ་མི་ལྟ་བའི། །མི་རྣམས་མཚན་
ཉིད་གསུམ་གསུངས་ཏེ། །གཡོ་དང་ཆོས་མིན་འདོད་པ་དང༌། །སྙོམ་ལས་དག་ལས་རྟག་དགའ་བའོ། །འདོད་ཆགས་ཞེ་སྡང་ང་རྒྱལ་དང༌། །དེ་བཞིན་སྡིག་པ་རབ་སྤངས་
ནས༑ ༑བློ་ལྡན་བརྩོན་འགྲུས་ལྡན་གྱུར་པ། །བྱང་ཆུབ་ལ་ནི་རབ་གུས་འགྱུར། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཚེ་དང་ལྡན་པ་ཤཱ་རིའི་བུ་དང༌། ལྷ་དང༌། མི་

66-1-90a

དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །བྱང་
ཆུབ་སེམས་དཔའི་སོ་སོར་ཐར་པ་ཆོས་བཞི་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    །།རྒྱ་གར་གྱི་མཁན་པོ་དཱི་པཾ་ཀ་པ་ཤྲཱི་ཛྙ་ན་དང༌། ཞུ་
ཆེན་གྱི་ལོ་ཙཱ་བ་དགེ་སློང་ཤཱཀྱ་བློ་གྲོས་དང༌། དགེ་སློང་དགེ་བའི་བློ་གྲོས་ཀྱིས་བསྒྱུར་ཅིང་ཞུས་ཏེ། གཏན་ལ་ཕབ་པ།    །རྒྱ་གར་སྐད་དུ། ཨཱཪྱ་ཙ་ཏུརྡྷརྨ་ནི་རྡེ་ཤ་ནཱ་མ་མཧཱ་
ཡཱ་ན་སཱུ་ཏྲ། བོད་སྐད་དུ། འཕགས་པ་ཆོས་བཞི་བསྟན་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་
ལོ༑ ༑འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་སུམ་ཅུ་རྩ་གསུམ་ལྷའི་ནང་ན་ལྷའི་འདུན་ས་ཆོས་བཟང་ན་དགེ་སློང་ལྔ་བརྒྱ་ཐ་མ་པའི་དགེ་
སློང་གི་དགེ་འདུན་ཆེན་པོ་དང༌། བྱམས་པ་དང༌། འཇམ་དཔལ་ལ་སོགས་པ་བྱང་ཆུབ་སེམས་དཔའ་སེམས་དཔའ་ཆེན་པོ་རབ་ཏུ་མང་པོ་དང་ཐབས་ཅིག་ཏུ་བཞུགས་
ཏེ༑ དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་ལ་བཀའ་སྩལ་པ། བྱམས་པ། བྱང་ཆུབ་སེམས་དཔའ་སེམས་དཔའ་ཆེན་

66-1-90b

པོ་ཆོས་བཞི་དང་ལྡན་ན། སྡིག་པ་བྱས་ཤིང་བསགས་པ་ཟིལ་གྱིས་ནོན་བར་འགྱུར་རོ། །བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང༌། གཉེན་
པོ་ཀུན་ཏུ་སྤྱོད་པ་དང༌། སོར་ཆུད་པར་བྱེད་པའི་སྟོབས་དང༌། རྟེན་གྱི་སྟོབས་སོ། །དེ་ལ་རྣམ་པར་སུན་འབྱིན་པ་ཀུན་ཏུ་སྤྱོད་པ་ནི། མི་དགེ་བའི་ལས་སྤྱད་ན་དེ་ལ་འགྱོད་པ་
མང་བ་ཡིན་ནོ། །དེ་ལ་གཉེན་པོ་ཀུན་ཏུ་སྤྱོད་པ་ནི། མི་དགེ་བའི་ལས་བྱས་ནས་ཀྱང་དགེ་བའི་ལས་ལ་ཤིན་ཏུ་བརྩོན་པའོ། །དེ་ལ་སོར་ཆུད་པར་བྱེད་པའི་སྟོབས་ནི། སྡོམ་
པ་ཡང་དག་པར་བླངས་པས་མི་ཕྱེད་པའི་སྡོམ་པ་ཐོབ་པའམ། །དེ་ལ་རྟེན་གྱི་སྟོབས་ནི། སངས་རྒྱས་དང༌། ཆོས་དང༌། དགེ་འདུན་ལ་སྐྱབས་སུ་འགྲོ་བ་དང༌། བྱང་ཆུབ་ཀྱི་
སེམས་མི་གཏོང་བ་སྟེ། དེ་སྟོབས་དང་ལྡན་པ་ལ་བརྟེན་པས་སྡིག་པས་ཟིལ་གྱིས་གནོན་པར་མི་ནུས་སོ། །བྱམས་པ། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་བཞི་
པོ་དེ་དག་དང་ལྡན་ན། སྡིག་པ་བྱས་ཤིང་བསགས་པ་ཟིལ་གྱིས་ནོན་པར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོས་མདོ་འདི་རྟག་ཏུ་བཀླག་པར་བྱའོ། །ཁ་
ཏོན་དུ་བྱའོ། །བསམ་པར་བྱའོ། །བསྒོམ་པར་བྱའོ། །མང་དུ་བྱའོ། །དེས་ན་ཉེས་པར་སྤྱད་པ་འབྲས་བུ་འབྱིན་མི་ནུས་པར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་

66-1-91a

བཀའ་སྩལ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་དང༌། དགེ་སློང་དེ་དག་དང༌། བྱང་ཆུབ་སེམས་དཔའ་དེ་དག་དང༌། བརྒྱ་
བྱིན་ལ་སོགས་པའི་ལྷའི་བུ་རྣམས་དང༌། ཐམས་ཅད་དང་ལྡན་པའི་འཁོར་དེ་དག་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་ཆོས་
བཞི་བསྟན་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    །།རྒྱ་གར་གྱི་མཁན་པོ་སུ་རེནྡྲ་བོ་དྷི་དང༌། ཞུ་ཆེན་གྱི་ལོ་ཙཱ་བ་བནྡྷེ་ཡེ་ཤེས་སྡེས་བསྒྱུར་ཅིང་
ཞུས་ཏེ་གཏན་ལ་ཕབ་པ།    རྒྱ་གར་སྐད་དུ། ཙ་ཏུ་རྡྷརྨ་ཀ་སཱུ་ཏྲ། བོད་སྐད་དུ། ཆོས་བཞི་པའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་
འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བན་དགེ་
སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་ཀྱིས་བརྟན་ཞིང་ཟབ་ལ་སྙན་ཅིང་རྒྱ་ཆེ་བའི་སྒྲ་
དབྱངས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག། རིགས་ཀྱི་བུ་མཁས་པས་ཇི་སྲིད་འཚོའི་བར་དུ་གནས་བཞི་ལ་ཡིད་བརྟན་པར་མི་བྱའོ། །བཞི་

66-1-91b

གང་ཞེ་ན། དགེ་སློང་དག། རིགས་ཀྱི་བུ་མཁས་པས་བདག་ནི། བུད་མེད་དག་ལ་དགའ་བའོ་སྙམ་དུ་ཇི་སྲིད་འཚོའི་བར་དུ་ཡིད་བརྟན་པར་མི་བྱ་བ་དང༌། དགེ་སློང་དག། རིགས་
ཀྱི་བུ་མཁས་པས་བདག་ནི། རྒྱལ་པོའི་ཕོ་བྲང་འཁོར་ལ་དགའ་བའོ་སྙམ་དུ་ཇི་སྲིད་འཚོའི་བར་དུ་ཡིད་བརྟན་པར་མི་བྱ་བ་དང༌། དགེ་སློང་དག། རིགས་ཀྱི་བུ་མཁས་པས་
བདག་ནི། གཟུགས་བཟང་བ། མཛེས་པ། བལྟ་ན་སྡུག་པ། ནང་ཉུང་བའོ་སྙམ་དུ་ཇི་སྲིད་འཚོའི་བར་དུ་ཡིད་བརྟན་པར་མི་བྱ་བ་དང༌། དགེ་སློང་དག། རིགས་ཀྱི་བུ་མཁས་
པས་བདག་ནི། ཕྱུག་པ། ནོར་མང་བ། ཡོ་བྱད་ཕུན་སུམ་ཚོགས་པའོ་སྙམ་དུ་ཇི་སྲིད་འཚོའི་བར་དུ་ཡིད་བརྟན་པར་མི་བྱའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་
སྩལ་ཏེ༑ བདེ་བར་གཤེགས་པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་བཀའ་སྩལ་ཏོ། །བུད་མེད་བརྟེན་དུ་ག་ལ་རུང༌། །རྒྱལ་པོའི་ཕོ་བྲང་གལ་དགའ། །
དབུ་བའི་སྙིང་པོ་ག་ལ་ཡོད། །ལོངས་སྤྱོད་རྟག་པ་ག་ལ་ཡིན། །ལོངས་སྤྱོད་དག་ནི་འབབ་ཆུ་བཞིན། །གྲུ་ཅི་འདྲ་བར་ཁྱིམ་དེ་འདྲ། །མེ་ཏོག་ཅི་འདྲ་གཟུགས་དེ་བཞིན། །
སྤོག་ནི་ཆུ་བུར་འདྲ་བ་ཡིན། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་

66-1-92a

རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་བར་བསྟོད་དོ། །ཆོས་བཞི་པའི་མདོ་རྫོགས་སོ།།    །།རྒྱ་གར་སྐད་དུ།
ཨཱཪྱ་ཙ་ཏུརྡྷརྨ་ཀ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ཆོས་བཞི་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་
ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་
ན་དགེ་སློང་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། བྱང་ཆུབ་སེམས་དཔའི་ཚོགས་ཆེན་པོ་དང་ཡང་ཐབས་ཅིག་གོ །དེ་
ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་སློང་དག །བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་བཞི་པོ་འདི་དག་ཇི་སྲིད་འཚོའི་
བར་དུ་སྲོག་གི་ཕྱིར་ཡང་ཡོངས་སུ་མི་གཏང་ངོ༌། །བཞི་གང་ཞེ་ན། དགེ་སློང་དག། བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་བྱང་ཆུབ་ཀྱི་
སེམས་སྲོག་གི་ཕྱིར་ཡང་ཡོངས་སུ་མི་གཏང་བ་དང༌། དགེ་སློང་དག །བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་དགེ་བའི་བཤེས་གཉེན་

66-1-92b

སྲོག་གི་ཕྱིར་ཡང་ཡོངས་སུ་མི་གཏང་བ་དང༌། དགེ་སློང་དག། བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་བཟོད་པ་དང་དེས་བ་སྲོག་གི་ཕྱིར་ཡང་ཡོངས་
སུ་མི་གཏང་བ་དང༌། དགེ་སློང་དག། བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་དགོན་པ་ལ་གནས་པ་སྲོག་གི་ཕྱིར་ཡང་ཡོངས་སུ་མི་གཏང་བར་མི་བྱ་སྟེ།
དགེ་སློང་དག །བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་འཚོའི་བར་དུ་ཆོས་བཞི་པོ་འདི་དག་སྲོག་གི་ཕྱིར་ཡང་ཡོངས་སུ་གཏང་བར་མི་བྱའོ། །བཅོམ་ལྡན་འདས་
ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས། སྟོན་པས་གཞན་ཡང་འདི་སྐད་བཀའ་སྩལ་ཏོ། །ཐམས་ཅད་མཁྱེན་ཉིད་སེམས་ནི་མི་གཏོང་
ཞིང༌། །མཁས་པས་རྫོགས་པའི་བྱང་ཆུབ་སེམས་སྐྱེད་ཅིག །བཟོད་པ་དེས་པའི་སྟོབས་ལ་རབ་གནས་ཏེ། །དགེ་བའི་བཤེས་གཉེན་ཡོངས་སུ་གཏང་མི་བྱ། །རི་དྭགས་རྒྱལ་
པོ་བཞིན་དུ་འཇིགས་སྤངས་ཏེ། །མཁས་ལག་དགོན་གནས་རྟག་ཏུ་བསྟེན་པར་བྱ། །ཆོས་འདི་དག་ལ་རྟག་ཏུ་རབ་གནས་ནས། །བདུད་རྣམས་བཅོམ་ནས་བྱང་ཆུབ་དེ་འཚང་
རྒྱ༑ ༑བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་དང༌། བྱང་ཆུབ་སེམས་དཔའ་དེ་དག་དང༌། ཐམས་ཅད་དང་ལྡན་པའི་འཁོར་དེ་ཡི་རང་སྟེ་

66-1-93a

ཏེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་ཆོས་བཞི་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    རྒྱ་གར་སྐད་དུ། ཨཱཪྱ་ཙ་ཏུཤྐ་ནི་ར་ཧཱ་ར་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་བཞི་པ་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་
དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་
ཀུན་དགའ་ར་བ་ན་དགེ་སློང་ལྔ་བརྒྱ་ཙམ་གྱི་དགེ་སློང་གི་དགེ་འདུན་ཆེན་པོ་དང༌། བྱང་ཆུབ་སེམས་དཔའ་བརྒྱ་སྟོང་ཐམས་ཅད་ཀྱང་གོ་ཆ་ཆེན་པོ་བགོས་པ་ཤ་སྟག་དང༌།
འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷའི་བུ་རྣམས་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་འཁོར་བརྒྱ་སྟོང་དུ་མས་ཡོངས་སུ་བསྐོར་ཅིང་མདུན་
གྱིས་བལྟས་ནས་ཆོས་སྟོན་ཏོ། །དེ་ནས་འཇམ་དཔལ་གཞོན་ནུར་གྱུར་པས་བཅོམ་ལྡན་འདས་ལ་མཆོད་པའི་ལས་ཀྱི་ཕྱིར་རིན་པོ་ཆེའི་གདུགས་དཔག་ཚད་བཅུའི་ཚད་
ཙམ་ཐོགས་ཏེ་བཅོམ་ལྡན་འདས་ཀྱི་དབུའི་གཙུག་ཏུ་འཛིན་ཏོ། །དེ་ནས་འཁོར་དེ་ཉིད་དུ་དགའ་ལྡན་གྱི་རིས་ཀྱི་ལྷའི་བུ་དཔལ་བཟང་ལྡན་ཞེས་བྱ་བ་བླ་ན་མེད་པ་ཡང་དག་

66-1-93b

པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་གཡོག་དང་བཅས་འཁོར་དེ་ཉིད་དུ་འདུས་པར་གྱུར་ནས་འདུག་པ་དེ་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་
པུས་མོ་གཡས་པའི་ལྷ་ང་ས་ལ་བཙུགས་ཏེ་འཇམ་དཔལ་གཞོན་ནུར་གྱུར་པ་ག་ལ་བ་དེ་ལོགས་སུ་ཐལ་མོ་སྦྱར་བ་བཏུད་ནས་འཇམ་དཔལ་གཞོན་ནུར་གྱུར་པ་ལ་འདི་སྐད་ཅེས་
སྨྲས་སོ། །འཇམ་དཔལ། ཁྱོད་ད་དུང་དེ་བཞིན་གཤེགས་པ་ལ་མཆོད་པའི་ལས་མཛད་པས་མ་ཆིམ་མམ། འཇམ་དཔལ་གྱིས་སྨྲས་པ། ལྷའི་བུ། འདི་ཇི་སྙམ་དུ་སེམས།
རྒྱ་མཚོ་ཆེན་པོ་ཆུ་ཐམས་ཅད་ལེན་པས་གཞར་ཡང་ཆོག་ཤེས་སམ། ལྷའི་བུས་སྨྲས་པ། འཇམ་དཔལ། དེ་ནི། མ་ལགས་སོ། །འཇམ་དཔལ་གྱིས་སྨྲས་པ། ལྷའི་བུ། དེ་
བཞིན་དུ་རྒྱ་མཚོ་ཆེན་པོ་མཚོ་གཏིང་དཔག་དཀའ་བ་དེ་ལྟ་བུའི་ཐམས་ཅད་མཁྱེན་པའི་ཡེ་ཤེས་ཚད་མེད་དཔག་ཏུ་མེད་པ་བཙལ་བར་བྱ་སྟེ། བྱང་ཆུབ་སེམས་དཔའ་དེ་བཞིན་
གཤེགས་པ་ལ་མཆོད་པའི་ལས་ཀྱིས་གཞར་ཡང་ཚིམ་པར་མི་བྱའོ། །ལྷའི་བུས་སྨྲས་པ། འཇམ་དཔལ། བྱང་ཆུབ་སེམས་དཔས་ཅི་ལ་དམིགས་ཏེ་དེ་བཞིན་གཤེགས་
པ་མཆོད་པར་བགྱི། འཇམ་དཔལ་གྱིས་སྨྲས་པ། ལྷའི་བུ། བྱང་ཆུབ་སེམས་དཔས་དམིགས་པ་བཞིས་དེ་བཞིན་གཤེགས་པ་ལ་མཆོད་པར་བྱའོ། །བཞི་གང་ཞེ་ན། འདི་ལྟ་

66-1-94a

སྟེ༑ ཐམས་ཅད་མཁྱེན་པ་ཉིད་ལ་དམིགས་པ་དང༌། སེམས་ཅན་ཐམས་ཅད་རབ་ཏུ་དགྲོལ་བ་ལ་དམིགས་པ་དང༌། དཀོན་མཆོག་
གསུམ་གྱི་གདུང་མི་འཆད་པར་བྱ་བ་ལ་དམིགས་པ་དང༌། སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་གཟུང་བ་ལ་དམིགས་པ་སྟེ། ལྷའི་བུ། བྱང་ཆུབ་
སེམས་དཔས་དམིགས་པ་བཞི་པོ་དེ་དག་གིས་དེ་བཞིན་གཤེགས་པ་ལ་མཆོད་པར་བྱའོ། །ལྷའི་བུས་སྨྲས་པ། འཇམ་དཔལ། ཁྱོད་ཀྱིས་ཚངས་པའི་རིས་ཀྱི་ལྷའི་
བུའི་ནང་དུ་ཚངས་པ་གཙུག་ཕུད་ཅན་ལ་བྱང་ཆུབ་སེམས་དཔའི་ལམ་བཞི་པ་སྒྲུབ་པ་ཞེས་བགྱི་བའི་ཆོས་ཀྱི་རྣམ་གྲངས་བཤད་པ་དེ། འཇམ་དཔལ། ལེགས་པར་
བཤད་དུ་གསོལ། དེ་ལ་ནི། བདག་དང༌། ཐམས་ཅད་དང་ལྡན་པའི་འཁོར་འདིའང་ཉན་པར་འཚལ་ལོ། །འཇམ་དཔལ། བྱང་ཆུབ་སེམས་དཔའ་རྣམས་ལ་ཆོས་
ཀྱི་སེར་སྣ་མ་མཆིས། སློབ་དཔོན་གྱི་ཆོས་ཀྱི་དཔེ་མཁྱུད་ཀྱང་མ་མཆིས། །འཇམ་དཔལ་གྱིས་སྨྲས་པ། ལྷའི་བུ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་
ཤིག་དང༌། བཞི་པ་སྒྲུབ་པ་ཞེས་བྱ་བའི་ཆོས་ཀྱི་རྣམ་གྲངས་དེ་བས་ཁྱོད་ལ་བཤད་དོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ལྷག་པའི་བསམ་

66-1-94b

བའི་སེམས་བསྐྱེད་པར་རིག་པར་བྱའོ། །བཞི་གང་ཞེ་ན། ལྷའི་བུ། འདི་ལ་བྱང་ཆུབ་སེམས་དཔའ་སེམས་ཅན་དཔག་ཏུ་མེད་པ་བསྡུ་བའི་ཕྱིར་སེམས་བསྐྱེད་པ་དང༌། སེམས་
ཅན་དཔག་ཏུ་མེད་པ་ཡོངས་སུ་སྨིན་པར་བྱ་བའི་ཕྱིར་སེམས་བསྐྱེད་པ་དང༌། དགེ་བའི་རྩ་བ་དཔག་ཏུ་མེད་པ་བསག་པའི་ཕྱིར་སེམས་བསྐྱེད་པ་དང༌། སངས་རྒྱས་ཀྱི་ཆོས་དཔག་
ཏུ་མེད་པ་མངོན་པར་རྫོགས་པར་རྟོགས་པར་བྱ་བའི་ཕྱིར་སེམས་བསྐྱེད་པ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའི་ལྷག་པའི་བསམ་པའི་སེམས་བསྐྱེད་
པར་རིག་པར་བྱའོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བྲག་ལྟ་བུ་ཡིན་ནོ། །བཞི་གང་ཞེ་ན། སློང་བ་རྣམས་ལ་ཁོང་
ཁྲོ་བ་མེད་པའི་སེམས་དང༌། ལོག་པར་ཞུགས་པ་རྣམས་ལ་སྙིང་རྗེ་བའི་སེམས་དང༌། ཤེས་རབ་ལས་མཉམས་པའི་སེམས་དང༌། རྩོམ་པ་ཉམས་འོག་ཏུ་ཆུད་པར་བྱེད་པའི་
སེམས་ཏེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བྲག་ལྟ་བུ་ཡིན་ནོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་
དཔའ་རྣམས་ཀྱི་སེམས་བསྐྱེད་པ་མངོན་པར་འཕགས་པ་ཡིན་ནོ། །བཞི་གང་ཞེ་ན། ཚུལ་ཁྲིམས་མངོན་པར་འཕགས་པ་དང༌། ཐོས་པ་མངོན་པར་འཕགས་པ་དང༌། བྱམས་པ་ཆེན་

66-1-95a

པོ་མངོན་པར་འཕགས་པ་དང༌། སྙིང་རྗེ་ཆེན་པོ་མངོན་པར་འཕགས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་
དཔའ་རྣམས་ཀྱི་སེམས་བསྐྱེད་པ་བརྟན་པ། སྙིང་པོ་ཅན། མི་ཕྱེད་པ། རྡོ་རྗེ་ལྟ་བུའོ། །བཞི་གང་ཞེ་ན། བསམ་པ་ལས་མི་ཕྱེད་པ་དང༌། མཛའ་བ་ལས་མི་ཕྱེད་པ་དང༌། ནན་
ཏན་ལས་མི་ཕྱེད་པ་དང༌། ཐེག་པ་ཆེན་པོ་ལས་མི་ཕྱེད་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་བསྙེན་
དཀའ་བ་ཡིན་ནོ། །བཞི་གང་ཞེ་ན། ཉོན་མོངས་པ་དང་མ་འདྲེས་པ་དང༌། རྙེད་པ་དང༌། བཀུར་སྟི་དང༌། ཚིགས་སུ་བཅད་པ་ཐམས་ཅད་དང་མ་འདྲེས་པ་དང༌། ཐེག་པ་དམན་
པ་དང་མ་འདྲེས་པ་དང༌། སྐྱེ་བོ་མི་བགྲུངས་པ་ཐམས་ཅད་དང་མ་འདྲེས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སེམས་
བསྐྱེད་པ་བླ་ན་མེད་པའོ། །བཞི་གང་ཞེ་ན། ཕངས་པའི་དངོས་པོ་ཐམས་ཅད་ཡོངས་སུ་གཏོང་བའི་སེམས་དང༌། བྱིན་ནས་འགྱོད་པ་མེད་པའི་སེམས་དང༌། རྣམ་པར་སྨིན་པ་
ལ་རེ་བ་མེད་པའི་སེམས་དང༌། བྱང་ཆུབ་ཏུ་ཡོངས་སུ་བསྔོ་བའི་སེམས་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྤྱི་བོར་ཕྱིན་

66-1-95b

བའི་ཆོས་སོ། །བཞི་གང་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་དང༌། ཐབས་ལ་མཁས་པ་དང༌། དམ་པའི་ཆོས་ཡོངས་སུ་འཛིན་པ་དང༌། སེམས་ཅན་ཡོངས་སུ་སྨིན་པར་བྱེད་
བ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་ལམ་སྟོན་པར་བྱེད་པའོ། །བཞི་གང་ཞེ་ན། ཕ་རོལ་ཏུ་ཕྱིན་པ་རྣམས་ལ་བརྩོན་
པ་དང༌། བསྡུ་བའི་དངོས་པོ་རྣམས་ཀྱི་རྗེས་སུ་མཐུན་པ་དང༌། ཚངས་པའི་གནས་སྒྲུབ་པ་དང༌། མངོན་པར་ཤེས་པས་རྣམ་པར་རྩེ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་
འདི་དག་ནི། བྱང་ཆུབ་སེམས་དཔའ་རྣམས་ཀྱི་ཆོས་ཀྱི་གྱ་ནོམ་པ་དམ་པ་མཆོག་ཡིན་ནོ། །བཞི་གང་ཞེ་ན། སེམས་ཅན་ཐམས་ཅད་ལ་ཁོང་ཁྲོ་བ་མེད་པ་དང༌། གང་དག་དེ་དང་
འགལ་བར་བྱེད་པ་དེ་དག་ཉིད་ལ་རབ་ཏུ་ཐར་པར་བྱ་བར་སེམས་བསྐྱེད་པ་དང༌། ཅི་ཙམ་གྱི་ཡུལ་རྒྱ་ཆེན་པོ་ཞིག་འབྱོར་ཀྱང་དེ་ལ་བག་ཡོད་པ་དང༌། ཅི་ཙམ་དུ་དབུལ་བས་
ཕོངས་པར་གྱུར་ཀྱང་ཆོས་སྤྱོད་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མོས་པའོ། །བཞི་གང་ཞེ་ན། ཁྱིམ་པར་གྱུར་ན་
བདག་གི་ལོངས་སྤྱོད་ཀྱིས་ཆོ་ག་ཤེས་པ་དང༌། གཞན་གྱི་ནོར་ལ་མངོན་པར་འདོད་པ་མེད་པ་དང༌། རབ་ཏུ་བྱུང་ནས་འཕགས་པའི་རིགས་ཀྱིས་ཆོ་ག་ཤེས་པ་དང༌། སྦྱངས་པའི་ཡོན་

66-1-96a

ཏན་དང༌། ཡོ་བྱད་བསྙུངས་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྦྱིན་པའོ། །བཞི་གང་ཞེ་ན།
ཆོས་སྦྱིན་པ་དང༌། ཟང་ཟིང་སྦྱིན་པ་དང༌། ཤོག་ཤོག་དང༌། སྣག་ཚ་དང༌། སྨྱུ་གུ་དང༌། གླེགས་བམ་སྦྱིན་པ་དང༌། ཆོས་སྨྲ་བ་ལ་བསམ་པ་ཐག་པ་ནས་ལེགས་སོ། །ཞེས་བྱ་བ་
སྦྱིན་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྙིང་པོ་ཉིད་དོ། །བཞི་གང་ཞེ་ན། ཐོས་པ་ལས་ནན་ཏན་སྙིང་པོ་ཉིད་དང༌།
ལོངས་སྤྱོད་རྣམས་ལས་གཏོང་བ་སྙིང་པོ་ཉིད་དང༌། ལུས་ལས་བླ་མ་ལ་བསྙེན་བཀུར་བྱ་བ་སྙིང་པོ་ཉིད་དང༌། སྲོག་ལས་དགེ་བའི་རྩ་བ་བསྐྱེད་པ་སྙིང་པོ་ཉིད་དེ། བཞི་
པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱིས་ཡོངས་སུ་གཏང་བར་མི་བྱ་བའོ། །བཞི་གང་ཞེ་ན། བྱང་ཆུབ་ཀྱི་སེམས་ཡོངས་སུ་གཏང་བར་
མི་བྱ་བ་དང༌། དམ་པའི་ཆོས་ཡོངས་སུ་གཏང་བར་མི་བྱ་བ་དང༌། སེམས་ཅན་ཡོངས་སུ་གཏང་བར་མི་བྱ་བ་དང༌། དགེ་བའི་རྩ་བའི་ཆོས་ཐམས་ཅད་ཡོངས་སུ་བཙལ་བ་
ཡོངས་སུ་གཏང་བར་མི་བྱ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྐྱེད་མོས་ཚལ་ལོ། །བཞི་གང་ཞེ་ན། དགོན་པ་ལ་

66-1-96b

གནས་པ་དང༌། དབེན་པ་ལ་མངོན་པར་དགའ་བ་དང༌། དགེ་བའི་ཆོས་ལ་འདུན་པ་དང༌། ཐབས་མཁས་པས་སེམས་ཅན་ཡོངས་སུ་སྨིན་པར་བྱེད་པ་སྟེ། བཞི་པོ་དེ་དག་
གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཞལ་མེད་ཁང་ངོ༌། །བཞི་གང་ཞེ་ན། ཚངས་པའི་གནས་དང༌། འབེལ་བའི་གཏམ་གྱི་ཆོས་མཉན་པ་
ལ་དགའ་བ་མྱོང་བར་བྱེད་པ་དང༌། སྟོང་པ་ཉིད་ལ་ངེས་པར་སེམས་པ་དང༌། སྐྱེ་བོ་རིས་མཐུན་པ་དང་འདུ་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་
ཆུབ་སེམས་དཔའ་རྣམས་ཀྱི་ནོར་མི་ཟད་པའོ། །བཞི་གང་ཞེ་ན། ཐོས་པའི་ནོར་དང༌། ཆོས་སྟོན་པའི་ནོར་དང༌། སེམས་ཅན་དབུལ་པོ་སྡུད་པའི་ནོར་དང༌། བྱང་ཆུབ་ཏུ་ཡོངས་
སུ་བསྔོ་བའི་ནོར་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཏེར་རོ། །བཞི་གང་ཞེ་ན། གཟུངས་ཀྱི་གཏེར་དང༌། སྤོབས་པའི་
གཏེར་དང༌། ཆོས་ཀྱི་གཏེར་དང༌། ལོངས་སྤྱོད་ཟད་མི་ཤེས་པར་ཡོངས་སུ་བསྔོ་བའི་གཏེར་ཏེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་
རྣམས་ཀྱི་མངོན་པར་འབྱུང་བའོ། །བཞི་གང་ཞེ་ན། འདུ་འཛི་ལས་འབྱུང་བ་དང༌། ཡུལ་ཐམས་ཅད་ལས་འབྱུང་བ་དང༌། འཕགས་པ་མ་ཡིན་པའི་བསམ་པ་ལས་འབྱུང་བ་

66-1-97a

དང༌། ཁམས་གསུམ་ཐམས་ཅད་ལས་འབྱུང་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་
བདེ་བའོ། །བཞི་གང་ཞེ་ན། དངོས་པོ་ཐམས་ཅད་ལ་མི་ལྟ་བའི་ཕྱིར་བདག་གི་བ་མེད་ཅིང་ཡོངས་སུ་འཛིན་པ་མེད་པའི་བདེ་བ་དང༌། ཡུལ་སྤངས་པས་དབེན་པའི་
བདེ་བ་དང༌། ཉོན་མོངས་པ་མེད་པའི་ཕྱིར་ཞི་བའི་བདེ་བ་དང༌། སེམས་ཅན་ཐམས་ཅད་ཡོངས་སུ་མི་གཏོང་བའི་ཕྱིར་མྱ་ངན་ལས་འདས་པའི་བདེ་བ་སྟེ། བཞི་པོ་དེ་
དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མཆོག་ཏུ་དགའ་བའོ། །བཞི་གང་ཞེ་ན། དེ་བཞིན་གཤེགས་པ་མཐོང་བས་མཆོག་ཏུ་དགའ་
བ་དང༌། ཆོས་ཐོས་པས་མཆོག་ཏུ་དགའ་བ་དང༌། སྦྱིན་པ་ལ་འགྱོད་པ་མེད་པས་མཆོག་ཏུ་དགའ་བ་དང༌། སེམས་ཅན་ཐམས་ཅད་ལ་བདེ་བ་བསྐྱེད་པས་མཆོག་ཏུ་དགའ་བ་
སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མཆོག་ཏུ་དགའ་བའོ། །བཞི་གང་ཞེ་ན། བྱང་ཆུབ་ཀྱི་སེམས་མི་གཏོང་བ་དང༌། ཡི་
དམ་ལས་མི་ཉམས་པ་དང༌། སྐྱབས་སུ་སོང་བདག་ཡོངས་སུ་མི་གཏོང་བ་དང༌། ངག་བསྡམས་པས་ཚིག་ཐམས་ཅད་བདེན་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་

66-1-97b

དག་ནི༑ བྱང་ཆུབ་སེམས་དཔའ་རྣམས་ཀྱི་དགེ་བའི་ཆོས་སོ། །བཞི་གང་ཞེ་ན། དགེ་བའི་ཆོས་ཐམས་ཅད་ལ་ལྷག་པའི་བསམ་པས་སྦྱོར་བ་དང༌། མ་བསླབ་པ་ཐམས་ཅད་ལ་མི་
བརྙས་པ་དང༌། གསོལ་བ་མ་བཏབ་པར་སེམས་ཅན་ཐམས་ཅད་ལ་བཤེས་གཉེན་དུ་གྱུར་པ་དང༌། ཡོན་ཏན་ཐམས་ཅད་སྒྲུབ་པ་ལ་ཕྱིར་བྱ་བའི་རེ་བ་མེད་པས་ལན་ལ་མི་རེ་
བ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྤྱོད་པ་རྣམ་པར་དག་པའོ། །བཞི་གང་ཞེ་ན། བདག་མེད་པའི་ཕྱིར་ཚུལ་ཁྲིམས་
རྣམ་པར་དག་པ་དང༌། སེམས་ཅན་མེད་པའི་ཕྱིར་ཏིང་ངེ་འཛིན་རྣམ་པར་དག་པ་དང༌། སྲོག་མེད་པའི་ཕྱིར་ཤེས་རབ་རྣམ་པར་དག་པ་དང༌། གང་ཟག་མེད་པའི་ཕྱིར་རྣམ་པར་
གྲོལ་བ་རྣམ་པར་དག་པ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་རྐང་པའོ། །བཞི་གང་ཞེ་ན། ཆོས་ཀྱི་རྐང་པ་དང༌། དོན་གྱི་
རྐང་པ་དང༌། སྦྱངས་པའི་ཡོན་ཏན་དང༌། ཡོ་བྱད་བསྙུངས་པས་འཇུག་པའི་རྐང་པ་དང༌། བྱང་ཆུབ་ཀྱི་ལམ་གྱི་ཚོགས་གསོག་པའི་རྐང་པ་སྟེ། བཞི་པོ་དེ་དག་གོ། ལྷའི་བུ།
བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ལག་པའོ། །བཞི་གང་ཞེ་ན། དད་པའི་ལག་པ་དང༌། ཚུལ་ཁྲིམས་ཀྱི་ལག་པ་དང༌། ཐོས་པའི་ལག་པ་དང༌། ཤེས་རབ་ཀྱི་ལག་

66-1-98a

པ་སྟེ༑ བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མིག་གོ། བཞི་གང་ཞེ་ན། ལས་ལེགས་
པ་བྱས་པའི་ཕྱིར་ཤའི་མིག་དང༌། མངོན་པར་ཤེས་པ་ལས་མི་ཉམས་པའི་ཕྱིར་ལྷའི་མིག་དང༌། ཤིན་ཏུ་ཐོས་པའི་སྟོབས་དང་ལྡན་པའི་ཕྱིར་ཤེས་རབ་ཀྱི་མིག་དང༌། ཆོས་
ཐམས་ཅད་ལ་ངེས་པར་སེམས་པའི་ཕྱིར་ཆོས་ཀྱི་མིག་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་མི་ངོམས་པའོ། །བཞི་
གང་ཞེ་ན། སྦྱིན་པས་མི་ངོམས་པ་དང༌། དགོན་པ་ལ་གནས་པས་མི་ངོམས་པ་དང༌། ཆོས་ཉན་པས་མི་ངོམས་པ་དང༌། དགེ་བའི་ཆོས་ཀྱི་ཚོགས་ཐམས་ཅད་ཀྱིས་
མི་ངོམས་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་དཀའ་བ་བྱེད་པའོ། །བཞི་གང་ཞེ་ན། སེམས་ཅན་མཐུ་ཆུང་བ་
རྣམས་ལ་བཟོད་ཅིང་དང་དུ་བླང་བ་དཀའ་བ་བྱེད་པ་དང༌། དབུལ་པོ་ལ་བདོག་པ་ཐམས་ཅད་ཡོངས་སུ་བཏང་བར་བསམ་བ་དཀའ་བ་བྱེད་པ་དང༌། ཡན་ལག་གི་
མཆོག་མགོ་སློང་བ་ལ་ཁོང་ཁྲོ་བ་མེད་པའི་སེམས་དཀའ་བ་བྱེད་ཀྱི་སྟེང་དུ་དགེ་བའི་བཤེས་གཉེན་དུ་སེམས་བསྐྱེད་པ་དང༌། སྐྱེ་བ་ལ་མི་རྟོག་པས་བསམ་བཞིན་དུ་སྐྱེ་

66-1-98b

བར་བྱེད་པའི་དཀའ་བ་བྱེད་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ནད་མེད་པའོ། །བཞི་གང་ཞེ་ན། ཁམས་མ་ཉམས་
པས་ནད་མེད་པ་དང༌། ཉོན་མོངས་པའི་གདུང་བ་མེད་པས་ནད་མེད་པ་དང༌། སེམས་ཅན་ཐམས་ཅད་བདེ་བར་མཉམ་པར་བཞག་པས་ནད་མེད་པ་དང༌། ཆོས་ཐམས་ཅད་
ལ་ཐེ་ཚོམ་མེད་པས་ནད་མེད་པ་སྟེ། བཞིན་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བདག་གི་ཕྱོགས་སོ། །བཞི་གང་ཞེ་ན། ཕ་རོལ་
ཏུ་ཕྱིན་པའི་ཕྱོགས་དང༌། བྱང་ཆུབ་ཀྱི་ཕྱོགས་ཀྱི་ཆོས་ཀྱི་ཕྱོགས་དང༌། དགེ་བའི་བཤེས་གཉེན་ཡང་དག་པའི་ཕྱོགས་དང༌། སྡིག་པ་ཐམས་ཅད་མི་བྱ་བའི་ཕྱོགས་ཏེ།
བཞི་པོ་དེ་དག་གོ། ལྷའི་བུ། བཞི་པོ་འདེ་དག་ནི། བྱང་ཆུབ་སེམས་དཔའ་རྣམས་ཀྱི་མི་བསྐྱོད་པའོ། །བཞི་གང་ཞེ་ན། བྱང་ཆུབ་ཀྱི་སེམས་མི་བསྐྱོད་པས་དང༌། ཡི་དམ་མི་
བསྐྱོད་པ་དང༌། ཇི་སྐད་སྨྲས་པ་དེ་བཞིན་དུ་བྱེད་པ་ལས་མི་བསྐྱོད་པ་དང༌། ཡང་དག་པའི་ནན་ཏན་ལས་མི་བསྐྱོད་པ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་
ནི༑ བྱང་ཆུབ་སེམས་དཔའ་རྣམས་ཀྱི་ཚོགས་སོ། །བཞི་གང་ཞེ་ན། ཞི་གནས་ཀྱི་ཚོགས་དང༌། ལྷག་མཐོང་གི་ཚོགས་དང༌། ཐོས་པའི་ཚོགས་དང༌། དགེ་བའི་རྩ་བ་

66-1-99a

ཐམས་ཅད་ཀྱི་ཚོགས་ཏེ། བཞི་པོ་དེ་དག་གོ། ལྷའི་བུ། བཞི་རོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཆོས་ཟུང་དུ་འབྲེལ་བར་
འགྱུར་བའོ། །བཞི་གང་ཞེ་ན། བསམ་པ་དང་སྦྱོར་བ་ཟུང་དུ་འབྲེལ་བ་དང༌། གཏོན་བ་དང་བསྔོ་བ་ཟུང་དུ་འབྲེལ་བ་དང༌། བྱམས་པ་དང་སྙིང་རྗེ་ཟུང་དུ་འབྲེལ་བ་དང༌། ཐབས་
དང་ཤེས་རབ་ཟུང་དུ་འབྲེལ་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་
ཞེ་ན༑ ཁྲོན་པ་རྡུལ་ཅན་མཐོང་ཞིང་དེའི་གཏིང་ནའང་ཟླ་བའི་དཀྱིལ་འཁོར་མཐོང་བ་དང༌། མཚེའུ་འམ། རྫིང་བུའམ། ཁྲོན་པ་རྙོག་བ་ཅན་མཐོང་ཞིང་དེའི་གཏིང་
ནའང་ཟླ་བའི་དཀྱིལ་འཁོར་མཐོང་བ་དང༌། བར་སྣང་ལ་སྤྲིན་ཆེན་པོས་ཡོག་ཅིང་དེ་ལའང་ཟླ་བའི་དཀྱིལ་འཁོར་མཐོང་བ་དང༌། བར་སྣང་ལ་རླུང་དང༌། རྡུལ་དང༌།
དུ་བས་འཁྲིགས་པར་མཐོང་ཞིང་དེ་ལའང་ཟླ་བའི་དཀྱིལ་འཁོར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་
ལས་ཀྱི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གཡང་ཆེན་པོ་ནས་བདག་གཡང་དུ་ལྷུང་བར་མཐོང་བ་དང༌། ལམ་མཐོ་དམའ་ཅན་དུ་མཐོང་བ་དང༌།

66-1-99b

བདག་ལམ་སྲང་དོག་པར་ཞུགས་པར་མཐོང་བ་དང༌། རྨི་ལམ་ན་ཕྱོགས་བསླད་ཅིང་འཇིགས་པ་མང་པོ་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་
ཆུབ་སེམས་དཔའ་རྣམས་ཀྱི་ཉོན་མོངས་པའི་སྒྲིབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། དུག་དྲག་པོས་འཁྲུགས་པར་མཐོང་བ་དང༌། གཅན་གཟན་གཏུམ་པོ་
ཕལ་པོ་ཆེའི་སྒྲ་ཐོས་པ་དང༌། བདག་གཡོན་ཅན་གྱི་ནང་ན་གནས་པར་མཐོང་བ་དང༌། བདག་གི་ལུས་དྲི་མ་ཅན་དང་གོས་དྲི་མ་ཅན་དུ་མཐོང་བ་སྟེ། བཞི་པོ་དེ་དག་གོ།
ལྷའི་བུ༑ བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་གཟུངས་ཐོབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གཏེར་ཆེན་པོ་རིན་པོ་ཆེ་སྣ་ཚོགས་ཀྱིས་
གང་བ་མཐོང་བ་དང༌། རྫིང་བུ་མེ་ཏོག་པདྨ་རྒྱས་པས་ཡོངས་སུ་གང་བ་མཐོང་བ་དང༌། བདག་གོས་དཀར་པོའི་ཕྲུག་རྙེད་པར་མཐོང་བ་དང༌། ལྷ་ཞིག་སྤྱི་བོའི་གཙུག་
ན་གདུགས་འཛིན་པར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཏིང་ངེ་འཛིན་ཐོབ་པའི་རྒྱུ་མཐུན་པའི་རྨི་ལམ་
མོ༑ ༑བཞི་གང་ཞེ་ན། བུ་མོ་བཟང་མོ་རྒྱན་བཟང་པོས་བརྒྱན་པ་མེ་ཏོག་སིལ་མ་འབུལ་བར་མཐོང་བ་དང༌། ནམ་མཁའ་ལ་བྱ་ངང་པ་དཀར་པོ་ཐལ་དཀར་གྱི་ཁྱུ་སྐད་འབྱིན་

66-1-100a

ཅིང་འགྲོ་བར་མཐོང་བ་དང༌། དེ་བཞིན་གཤེགས་པ་འོད་མང་པོས་བརྒྱན་པའི་ཕྱག་སྤྱི་བོར་འཇོག་པ་མཐོང་བ་དང༌། དེ་བཞིན་གཤེགས་པ་
མེ་ཏོག་པདྨ་ལ་བཞུགས་ཤིང་བསམ་གཏན་མཛད་པར་མཐོང་བ་སྟེ། བཞི་པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་དེ་བཞིན་གཤེགས་
པ་མཐོང་བའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། ཟླ་བའི་དཀྱིལ་འཁོར་འཆར་བར་མཐོང་བ་དང༌། ཉི་མའི་དཀྱིལ་འཁོར་འཆར་བར་མཐོང་བ་དང༌། མེ་ཏོག་
པདྨ་ཁ་འབུས་པར་མཐོང་བ་དང༌། ཚངས་པའི་དབང་པོ་རབ་ཏུ་ཞི་བའི་སྤྱོད་ལམ་མཐོང་བ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་དེ་བཞིན་
གཤེགས་པ་མཐོང་བའི་རྒྱུ་མཐུན་པའི་རྨི་ལམ་མོ། །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་རང་གི་མཚན་ཉིད་ཀྱི་རྒྱུ་མཐུན་པའི་རྨི་ལམ་
མོ༑ ༑བཞི་གང་ཞེ་ན། ཤིང་སཱ་ལ་ཆེན་པོ་འདབ་མ་དང༌། མེ་ཏོག་དང༌། འབྲས་བུ་སྣ་ཚོགས་ཀྱིས་གང་བར་མཐོང་བ་དང༌། ཁར་བའི་སྣོད་གསེར་གྱིས་གང་བར་མཐོང་
བ་དང༌། ནམ་མཁའི་ངོས་གདུགས་དང༌། རྒྱལ་མཚན་དང༌། བ་དན་གྱིས་གང་བར་མཐོང་བ་དང༌། འཁོར་ལོས་བསྒྱུར་བའི་རྒྱལ་པོ་ཆེན་པོ་མཐོང་བ་སྟེ། བཞི་

66-1-100b

པོ་དེ་དག་གོ །ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བདུད་འདུལ་བའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། གྱད་ཆེན་པོས་གྱད་ཐམས་ཅད་
མནན་ནས་བ་དན་ཐོགས་ཏེ་འགྲོ་བར་མཐོང་བ་དང༌། དཔའ་བོ་ཆེན་པོས་གཡུལ་ལས་འདས་ཏེ་འགྲོ་བར་མཐོང་བ་དང༌། རྒྱལ་པོ་དབང་བསྐུར་བར་མཐོང་བ་དང༌། བདག་ཉིད་
བྱང་ཆུབ་ཀྱི་སྙིང་པོ་ལ་འདུག་ཅིང་བདུད་འདུལ་བར་མཐོང་བ་སྟེ། བཞི་པོ་དེ་དག་གོ། ལྷའི་བུ། བཞི་པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་ཕྱིར་མི་ལྡོག་པའི་རྟགས་
ཀྱི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། མགོ་ལ་ཐོད་དཀར་པོས་བཅིངས་པར་མཐོང་བ་དང༌། བདག་གཏན་པ་མེད་པའི་མཆོད་སྦྱིན་བྱེད་པར་མཐོང་བ་དང༌། བདག་ཆོས་
ཀྱི་སྟན་ཆེན་པོ་ལ་འདུག་པར་མཐོང་བ་དང༌། དེ་བཞིན་གཤེགས་པ་བྱང་ཆུབ་ཀྱི་སྙིང་པོ་ལ་བཞུགས་ཤིང་ཆོས་སྟོན་པར་མཐོང་བ་སྟེ། བཞི་པོ་དེ་དག་གོ །ལྷའི་བུ། བཞི་
པོ་འདི་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སྙིང་པོ་ཐོབ་པའི་རྒྱུ་མཐུན་པའི་རྨི་ལམ་མོ། །བཞི་གང་ཞེ་ན། བུམ་པ་མཐོང་བ་དང༌། བྱ་ཙ་ཤེས་བསྐོར་བར་
མཐོང་བ་དང༌། གང་དང་གང་དུ་འགྲོ་བ་དེ་དང་དེ་ཉིད་དུ་ཤིང་ཐམས་ཅད་དང་ལྡན་ཞིང་འདུད་ལ་ཕྱག་འཚལ་བར་བྱེད་པ་དང༌། གསེར་གྱི་ཁ་དོག་ལྟ་བུའི་སྣང་བ་ཆེན་པོ་

66-1-101a

མཐོང་བ་སྟེ། ལྷའི་བུ། བཞི་པོ་དེ་དག་ནི། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སྙིང་པོ་ཐོབ་པའི་རྒྱུ་མཐུན་པའི་རྨི་ལམ་མོ། །འཇམ་
དཔལ་གཞོན་ནུར་གྱུར་པས་བཞི་པོ་སྒྲུབ་པའི་ཆོས་ཀྱི་རྣམ་གྲངས་འདི་བཤད་པ་དང༌། ལྷའི་བུ་དཔལ་བཟང་ལྡན་དགའ་མགུ་ཡིད་རངས་ཏེ་རབ་ཏུ་དགའ་ཞིང་དགའ་
བ་དང༌། ཡིད་བདེ་བ་སྐྱེས་ནས་འཁོར་དང་བཅས་པས་འཇམ་དཔལ་གཞོན་ནུར་གྱུར་པ་ལ་མཆོད་པའི་ལས་བྱ་བའི་ཕྱིར་ལྷའི་མེ་ཏོག་མནྡཱ་ར་བ་དང༌། ཨུཏྤལ་དང་
པདྨ་དང༌། ཀུ་མུ་ད་དང༌། པདྨ་དཀར་པོ་དག་གིས་ཐམས་ཅད་དང་ལྡན་པའི་འཁོར་ལ་གཏོར་ཏོ། །མེ་ཏོག་དེ་དག་གཏོར་མ་ཐག་ཏུ་དེ་ནས་དེའི་ཚེ་སངས་རྒྱས་ཀྱི་མཐུས་
སྟེང་གི་བར་སྣང་ལ་མེ་ཏོག་པདྨ་ཤིང་རྟའི་ཕང་ལོ་ཙམ་གྱི་ཚད་བལྟ་ན་སྡུག་པ། བསུང་དང་ལྡན་པ། ཡིད་དུ་འོང་བ་དག་བྱུང་བར་གྱུར་ཏོ། །མེ་ཏོག་དེ་དག་གི་དབུས་
ཀྱི་སྙིང་པོ་ལ་བྱང་ཆུབ་སེམས་དཔའི་ལུས་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པ་དག་བྱུང་བར་གྱུར་ཏོ། །དེ་ནས་འཇམ་དཔལ་གཞོན་ནུར་གྱུར་པ་
ལ་ལྷའི་བུ་དཔལ་བཟང་ལྡན་གྱིས་འདི་སྐད་ཅེས་སྨྲས་སོ། །འཇམ་དཔལ། བྱང་ཆུབ་སེམས་དཔའ་འདི་དག་གང་ནས་ལྷགས། འཇམ་དཔལ་གྱིས་སྨྲས་པ། ལྷའི་བུ།

66-1-101b

མེ་ཏོག་འདི་དག་ག་ལས་འོངས་པ་ཉིད་ནས་སོ། །ལྷའི་བུས་སྨྲས་པ། འཇམ་དཔལ། མེ་ཏོག་འདི་དག་ནི། སྤྲུལ་པ་སྟེ། བདག་གིས་ཁྱོད་ལ་མཆོད་པའི་ལས་བགྱི་བའི་
སླད་དུ་གཏོར་ཏོ། །འཇམ་དཔལ་གྱིས་སྨྲས་པ། ལྷའི་བུ། ཇི་ལྟར་མེ་ཏོག་འདི་དག་སྤྲུལ་པ་ཡིན་པ་ལྟར་བྱང་ཆུབ་སེམས་དཔའ་དེ་དག་གི་ལུས་ལའང་དེ་བཞིན་དུ་བལྟའོ། །
དེ་ནས་དེའི་ཚེ་བཅོམ་ལྡན་འདས་འཛུམ་པ་མཛད་དོ། །འདི་ནི། སངས་རྒྱས་བཅོམ་ལྡན་འདས་རྣམས་གང་གི་ཚེ་འཛམ་པ་མཛད་པའི་ཆོས་ཉིད་དེ། དེའི་ཚེ་བཅོམ་ལྡན་
འདས་ཀྱི་ཞལ་གྱིས་སྒོ་ནས་འོད་ཟེར་ཁ་དོག་སྣ་ཚོགས་ཁ་དོག་དུ་མ་འདི་ལྟ་སྟེ། སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཤེལ་གྱི་ཁ་
དོག་ལྟ་བུ་དག་བྱུང་ངོ༌། །དེ་དག་གིས་ཀྱང་འཇིག་རྟེན་གྱི་ཁམས་མཐའ་ཡས་མུ་མེད་པ་སྣང་བས་ཁྱབ་པར་བྱས་ནས་སྟེང་དུ་ཚངས་པའི་འཇིག་རྟེན་གྱི་བར་དུ་མངོན་པར་
བྱུང་སྟེ། གཟི་བརྗེད་ཀྱིས་ཉི་མ་དང་ཟླ་བའི་གཟི་བརྗིད་ཟིལ་གྱིས་མནན་ནས་སླར་ལོག་སྟེ་བཅོམ་ལྡན་འདས་ཀྱི་དབུའི་གཙུག་ཏུ་ནུབ་བོ། །དེ་ནས་ལྷའི་བུ་དཔལ་བཟང་
ལྡན་སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པོས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བདག་དེ་ལོགས་སུ་ཐལ་མོ་སྦྱར་བ་བཏུད་

66-1-102a

ནས་བཅོམ་ལྡན་འདས་ལ་ཚིགས་སུ་བཅད་པས་བསྟོད་པ། གསེར་བཟང་དྲི་མ་མེད་པའི་འོད་ཀྱིས་གཟི་བརྗིད་ལྡན། །སྐྱེས་ཆེན་མཚན་
མཆོག་སུམ་ཅུ་རྩ་གཉིས་སྣ་ཚོགས་མངའ། །ཡོན་ཏན་ཁྲག་ཁྲིག་ཡོད་ཏན་གཞལ་ཡས་གཟི་བརྗིད་ཅན། །མགོན་པོ་ཅི་ཡི་སླད་དུ་འཛུམ་པ་སྟོན་པ་མཛད། །སྒྲ་སྙན་
འབྱིན་པར་མཛད་ཅིང་རབ་ཏུ་གསུང་འབྲེལ་བ། །ཚངས་པའི་དབྱངས་སུ་གསུང་ཞིང་འཇམ་པའི་ཚིག་གསུང་བ། །ནོར་བདུན་འོད་ཟེར་རྒྱ་ཆེན་བདེ་གཤེགས་བློ་གྲོས་
ལྡན༑ ༑ཀ་ལ་པིང་ཀའི་གསུང་ཅན་ཅི་སླད་འཛུམ་པ་གསུངས། །མི་མཆོག་སྐྱེས་བུ་དམ་པ་ངན་པའི་ཚོགས་ཅན་འདུལ། །བདུད་ཀྱི་སྟོབས་ནི་རྟག་པར་མཐའ་མར་འབྱིན་
པར་མཛད། །ལྷ་དང་ལྷ་མིན་ནམ་མཁའ་ལྡིང་གིས་རྟག་མཆོད་པ། །སྟོབས་བཅུ་ལྡན་པས་ཅི་སླད་འཛུམ་པ་བསྟན། །དྲི་མེད་དྲི་བྲལ་དྲི་མ་གསུམ་སྤངས་པ། །ཟླ་བ་ཉ་
བའི་དཀྱིལ་འཁོར་ལྟ་བུར་ཞལ་རྒྱས་པ། །མུན་པ་རབ་རིབ་སྒྲིབ་པའི་རྡུལ་གྱི་ཉེས་གཅོད་པ། །བདེ་དང་བདེ་ལྡན་སྦྱིན་པར་མཛད་པ་འཛུམ་དོན་གསུངས། །བདེ་བར་
གཤེགས་པས་དང་ལྷ་ཡུལ་ཕན་པ་མཆོག །བདེ་དང་བདེ་ལྡན་སྦྱིན་མཛད་ཡོན་ཏན་མཐའ་ཡས་པ། །མཚུངས་ཤིང་འབྲེལ་ལ་ལེགས་གསུངས་གསལ་བའི་གསུང་

66-1-102b

ལྡན་པ༑ ༑འཛུམ་བསྟན་འདི་ཡི་དོན་ནི་ཇི་ལྟར་རྟོགས་པར་བགྱི། །ལིང་ཏོག་སྟུག་པོ་མུན་པ་རབ་རིབ་རྣམ་བསལ་བ། །ཤེས་རབ་སྒྲོན་མ་འོད་ཀྱི་གཟི་བརྗིད་ལྡན་པ་པོ། །གླང་ཆེན་
ཁྱུ་མཆོག་སྟོབས་དང༌། སེངྒེའི་སྟན་ལྟར་བརྗིད། །འགྲོ་བའི་དོན་མཛད་འཛུམ་པའི་དོན་ནི་བསྟན་དུ་གསོལ། །མི་ཡི་དམ་པ་མི་ངན་ཚོགས་ཅན་འདུལ་མཛད་པ། །ཟབ་ཅིང་
མཐོང་བར་དཀའ་ལ་གཏིང་ཚོད་དཔག་དཀའ་བ། །སྲིད་པའི་ཆུ་ནི་སྐེམ་མཛད་མཉམ་པ་མེད་པ་ཅན། །སྒྱུ་མེད་སྟོབས་བཅུ་ལྡན་གྱིས་འཛུམ་པ་ཅི་སླད་བསྟན། །རྒ་ཤི་ཞི་
བར་བགྱི་བའི་བདུད་རྩིའི་དོན་སྩོལ་བ། །ཞབས་ནི་འཇམ་ཞིང་དྲ་བ་དག་དང་འཁོར་ལོར་ལྡན། །བླུན་པ་སྦྱོང་མཛད་སྲིད་པ་གསུམ་ན་མཉམ་མེད་པ། །ཡེ་ཤེས་ཆེན་པོ་
མངའ་བས་འཛུམ་དོན་བསྟན་དུ་གསོལ། །དེ་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་ལྷའི་བུ་དཔལ་བཟང་ལྡན་ལ་འདི་སྐད་ཅེས་བཀའ་སྩལ་ཏོ། །ལྷའི་
བུ༑ ཁྱོད་ཀྱིས་བྱང་ཆུབ་སེམས་དཔའ་སྟེང་གི་བར་སྣང་ལ་སེངྒེའི་ཁྲི་ལ་པདྨའི་སྙིང་པོ་ལ་འཁོད་པ་འདི་དག་མཐོང་ངམ། གསོལ་པ། བཅོམ་ལྡན་འདས། མཐོང་ལགས་
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། ལྷའི་བུ། བྱང་ཆུབ་སེམས་དཔའ་ཕྱོགས་བཅུ་ནས་འདུས་པ་འདི་དག་ཐམས་ཅད་ནི། འཇམ་དཔལ་གཞོན་ནུར་གྱུར་པའི་

66-1-103a

དྲུང་དུ་ཆོས་མཉན་པ་དང༌། བཞི་པ་སྒྲུབ་པའི་ཆོས་ཀྱི་རྣམ་གྲངས་འདི་ཉན་པའི་ཕྱིར་ལྷགས་སོ། །ཡང་བྱང་ཆུབ་སེམས་དཔའ་འདི་དག་ཐམས་
ཅད་ནི༑ འཇམ་དཔལ་གཞོན་ནུར་གྱུར་པས་ཡོངས་སུ་སྨིན་པར་བྱས་པ་ཡིན་ནོ། །ཡང་བྱང་ཆུབ་སེམས་དཔའ་འདི་དག་ཐམས་ཅད་ནི། བླ་ན་མེད་པ་ཡང་དག་པར་
རྫོགས་པའི་བྱང་ཆུབ་ཏུ་སྐྱེ་བ་གཅིག་གིས་ཐོགས་པ་ཡིན་ཏེ། ཕྱོགས་བཅུའི་འཇིག་རྟེན་གྱི་ཁམས་མིང་སྣ་ཚོགས་ཀྱི་སངས་རྒྱས་ཀྱི་ཞིང་གཞན་དང་གཞན་དག་
ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་འགྱུར་རོ། །ལྷའི་བུས་གསོལ་པ། བཅོམ་ལྡན་འདས། བདག་གིས་བྱང་
ཆུབ་སེམས་དཔའ་འདི་དག་གི་གྲངས་རྟོགས་པར་རྡོ་མི་ཐོགས་ན། ཇི་སྙེད་ཅིག་མཆིས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤཱ་རིའི་བུ་ལ་བཀའ་
སྩལ་པ༑ ཤཱ་རིའི་བུ། ཁྱོད་ཀྱིས་བྱང་ཆུབ་སེམས་དཔའ་འདི་དག་གི་གྲངས་རྟོགས་པར་ནུས་སམ། གསོལ་པ། བཅོམ་ལྡན་འདས། བདག་གིས་སྟོང་
གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་གང་སྐར་མའི་གཟུགས་དེ་དག་ཐམས་ཅད་ནི། སྐད་ཅིག །ཐང་གཅིག །ཡུད་ཙམ་གཅིག་གིས་བགྲང་བར་སྤྲོའི།

66-1-103b

བཅོམ་ལྡན་འདས། བདག་གིས་བྱང་ཆུབ་སེམས་དཔའ་འདི་དག་ནི། ལོ་བརྒྱར་ཡང་བགྲང་བར་སྤྲོ་བ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཤཱ་རིའི་
བུ༑ གལ་ཏེ་ཛམྦུའི་གླིང་འདི་རྡུལ་ཕྲ་རབ་ཀྱི་རྡུལ་གྱིས་གང་བར་གྱུར་ཀྱང་རྡུལ་ཕྲ་རབ་དེ་དག་བགྲང་བའི་ཚུལ་གྱིས་མཐའ་རྟོགས་པར་ནུས་ཀྱི། བྱང་ཆུབ་སེམས་དཔའ་འདི་དག་
ནི༑ བགྲང་བའི་ཚུལ་གྱིས་མཐའ་རྟོགས་པར་མི་ནུས་ཏེ། བྱང་ཆུབ་སེམས་དཔའ་འདུས་པ་འདི་དག་ནི། དེ་ཙམ་དུ་ཚད་མེད་དོ། །གསོལ་པ། བཅོམ་ལྡན་འདས། བྱང་
ཆུབ་སེམས་དཔའ་འདི་དག་གང་དུ་བྱང་ཆུབ་མངོན་པར་རྫོགས་པར་འཚང་རྒྱ་བའི་སངས་རྒྱས་ཀྱི་ཞིང་དེ་སྙེད་མཆིས་པར་ག་ལ་འགྱུར། བཅོམ་ལྡན་འདས་ཀྱིས་བཀའ་
སྩལ་པ༑ ཤཱ་རིའི་བུ། ཁ་རོག་འདུག །དེ་སྐད་མ་སྨྲ་ཞིག། ཤཱ་རིའི་བུ། སངས་རྒྱས་ཀྱི་ཞིང་ཚད་མེད་པ་དག་དེ་བཞིན་གཤེགས་པས་སྟོང་ངོ༌། །ཤཱ་རིའི་བུ། ཡོངས་
སུ་བརྟགས་པ་བཟུང་ན། གལ་ཏེ་དེ་བཞིན་གཤེགས་པའི་ཚེའི་ཚད་བསྐལ་པ་གངྒཱའི་ཀླུང་གི་བྱེ་མ་སྙེད་དུ་གྱུར་ལ། ཉི་མ་རེ་རེ་ཐམས་ཅད་ལའང་ཆོས་བཤད་པ་གངྒཱའི་
ཀླུང་གི་བྱེ་མ་སྙེད་འཇུག་པར་གྱུར་ཅིང་ཆོས་བཤད་པ་ཐམས་ཅད་ལའང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལུང་བསྟན་པར་གྱུར་ལ། གང་གིས་ཤར་ཕྱོགས་

66-1-104a

སུ་སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་འདས་པ་ནས་བྱང་ཆུབ་སེམས་དཔའ་གཅིག་མཚན་མར་བཞག་ཀྱང་སངས་རྒྱས་ཀྱི་ཞིང་
རྣམས་དེ་བཞིན་གཤེགས་པ་དག་གིས་དེ་ཙམ་དུ་སྟོང་ན། ཕྱོགས་བཅུའི་སངས་རྒྱས་ཀྱི་ཞིང་གང་དེ་བཞིན་གཤེགས་པའི་ཤའི་སྤྱན་ཐ་མལ་བས་གཟིགས་པར་འགྱུར་
བའི་སངས་རྒྱས་ཀྱི་ཞིང་དེ་དག་ཏུ་སྐྱེས་པའི་སེམས་ཅན་དེ་དག་གི་སེམས་དེ་བཞིན་གཤེགས་པས་མཁྱེན་པའི་དེ་བཞིན་གཤེགས་པ་དེ་དག་གིས་སྟོང་པ་ལ་ལྟ་ཅི་
སྨོས༑ དེ་ནས་ཉན་ཐོས་ཆེན་པོ་དེ་དག་དང༌། ཐམས་ཅད་དང་ལྡན་པའི་འཁོར་དེ་ངོ་མཚར་དུ་གྱུར་ནས་ཚིག་འདི་སྐད་དུ་བདག་ཅག་གི་སྟོན་པ་དེ་དག་དེ་ལྟར་རྫུ་
འཕྲུལ་ཆེ། དེ་ལྟར་མཐུ་ཆེ། དེ་ལྟར་ཡེ་ཤེས་གཟིགས་པ་ཆེན་པོ་དང་ལྡན་ཏེ། བདག་ཅག་གིས་རྙེད་པ་ལེགས་བར་རྙེད་དོ། །ཞེས་སྨྲས་སོ། །དེ་ནས་བྱང་ཆུབ་
སེམས་དཔའ་གང་ཕྱོགས་བཅུའི་འཇིག་རྟེན་གྱི་ཁམས་ནས་འདུས་པ་སྟེང་གི་བར་སྣང་ལ་འཁོད་པ་དེ་དག་བར་སྣང་དེ་ལས་བབས་ནས་བཅོམ་ལྡན་འདས་དང༌། འཇམ་
དཔལ་གཞོན་ནུར་གྱུར་པའི་ཞབས་ལ་མགོ་བོས་ཕྱག་འཚལ་ཏེ་བསྐོར་ནས་ཕྱོགས་བཅུར་དོང་ངོ༌། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་དཔལ་བཟང་

66-1-104b

ལྡན་གྱིས་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཀྱིས་མཛད་པ་མཛད་ཅིང་སེམས་ཅན་ཚད་མེད་པ་བྱང་ཆུབ་ཏུ་ཡོངས་སུ་སྨིན་པར་མཛད་པ་ལེགས་སོ་ལེགས་སོ། །
འཇམ་དཔལ། ཁྱོད་ཀྱིས་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་སྨིན་པར་བགྱིད་པའི་ཆོས་ལས་བརྩམས་ཏེ་སྤོབས་པར་མཛོད་ཅིག །འཇམ་དཔལ་གྱིས་
སྨྲས་པ༑ ལྷའི་བུ། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་སྨིན་པར་བྱེད་པའི་ཆོས་ནི། སུམ་ཅུ་རྩ་ལྔའོ། །སུམ་ཅུ་རྩ་ལྔ་གང་ཞེ་ན། འདི་ལྟ་སྟེ། དུས་སུ་
སྐུལ་བ་དང༌། ཚོད་ལ་སྐུལ་བ་དང༌། རན་པར་སྐུལ་བ་དང༌། དབང་པོ་ལ་སྐུལ་བ་དང༌། བརྟན་པར་སྐུལ་བ་དང༌། ཕ་རོལ་ཏུ་ཕྱིན་པ་ལ་སྐུལ་བ་དང༌། ཐབས་ལ་སྐུལ་
བ་དང༌། ལྷག་པའི་བསམ་པ་ལ་སྐུལ་བ་དང༌། བྱམས་པ་ཆེན་པོ་ལ་སྐུལ་བ་དང༌། སྙིང་རྗེ་ཆེན་པོ་ལ་སྐུལ་བ་དང༌། ཐེག་པ་ཆེན་པོ་ལ་སྐུལ་བ་དང༌། ཐེག་པ་དམན་
པ་ལ་སྐུལ་བ་དང༌། བདེན་པ་ལ་སྐུལ་བ་དང༌། དེ་བྱ་བ་ལ་སྐུལ་བ་དང༌། ཆོས་སྲུང་བར་སྐུལ་བ་དང༌། ཐོས་པ་བསྟན་པར་སྐུལ་བ་དང༌། སེམས་ཅན་སྣ་ཚོགས་སུ་མི་
དབྱེ་བར་སྐུལ་བ་དང༌། ཚུལ་ཁྲིམས་འཆལ་པ་དང༌། ཚུལ་ཁྲིམས་དང་ལྡན་པ་ལ་སྦྱིན་པའི་གནས་སུ་མཚུངས་པར་སྐུལ་བ་དང༌། བདུད་ཀྱི་ལས་བསྟན་པར་སྐུལ་བ་དང༌། དམ་

66-1-105a

བཅས་པ་ཉམས་འོག་ཏུ་ཆུད་པར་སྐུལ་བ་དང༌། འཁོར་བས་ཡོངས་སུ་མི་སྐྱོ་བར་སྐུལ་པ་དང༌། བདུད་གདུལ་བར་སྐུལ་བ་དང༌། བྱས་
པ་ཤེས་པ་དང༌། བྱས་པ་གཟོ་བར་སྐུལ་བ་དང༌། རྒྱུ་ཟད་པ་ལ་འཇུག་པར་སྐུལ་བ་དང༌། རྣམ་པར་ཐར་པའི་སྒོ་ལ་མི་འཇིགས་པར་སྐུལ་བ་དང༌། དེ་བཞིན་གཤེགས་
པ་ལ་མཆོད་པ་དང༌། རིམ་གྲོ་བྱ་བར་སྐུལ་བ་དང༌། སེམས་ཅན་ཐམས་ཅད་ལ་ཅི་བྱ་སྙམ་པ་ལ་སྤྲོ་བར་སྐུལ་བ་དང༌། འཇིག་རྟེན་གྱི་ཆོས་དང་མ་འདྲེས་པར་སྐུལ་
བ་དང༌། དགོན་པ་ལ་དགའ་བར་སྐུལ་བ་དང༌། འདོད་པ་ཆུང་ཞིང་ཆོ་ག་ཤེས་པར་སྐུལ་བ་དང༌། འདས་པ་དང་མ་འོངས་པ་མ་གྲོལ་བ་དགྲོལ་བ་དང༌། དབུགས་མ་
ཕྱིན་པ་དབུགས་དབྱུང་བ་དང༌། ཡོངས་སུ་མྱ་ངན་ལས་འདས་པ་ཡོངས་སུ་མྱ་ངན་ལས་འདའ་བར་སྐུལ་བ་དང༌། དཀོན་མཆོག་གསུམ་གྱི་གདུང་མི་འཆད་
པར་སྐུལ་བ་དང༌། སངས་རྒྱས་ཀྱི་ཞིང་གི་ཡོན་ཏན་བཀོད་པ་ཡོངས་སུ་དག་པར་བླང་བར་སྐུལ་བ་སྟེ། ལྷའི་བུ། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་
སྨིན་པར་བྱེད་པའི་ཆོས་ནི། སུམ་ཅུ་རྩ་ལྔ་པོ་དེ་དག་གོ །ལྷའི་བུ། དེ་ལྟར་བྱང་ཆུབ་སེམས་དཔའ་ཡོངས་སུ་སྨིན་པར་བྱས་པ་ནི། བླ་ན་མེད་པ་ཡང་དག་པར་རྫོགས་

66-1-105b

པའི་བྱང་ཆུབ་ལས་བསྐྱོད་དུ་མེད་པ་ཡིན་ཏེ། དེ་ནི། ཕས་ཀྱི་རྒོལ་བ་ཐམས་ཅད་ཀྱིས་ཐུལ་བར་མི་ནུས་སོ། །དེ་ནི། ཕྱིན་ཆད་ཀྱང་བྱང་ཆུབ་སེམས་དཔའི་དྲེགས་པ་བཅུས་
དྲེགས་པར་མི་འགྱུར་རོ། །བཅུ་གང་ཞེ་ན། ཚུལ་ཁྲིམས་ཀྱིས་དྲེགས་པ་དང༌། ཐོས་པས་དྲེགས་པ་དང༌། སྤོབས་པས་དྲེགས་པ་དང༌། རྙེད་པ་དང་བཀུར་སྟི་དང་ཚིགས་
སུ་བཅད་པས་དྲེགས་པ་དང༌། དགོན་པར་གནས་པས་དྲེགས་པ་དང༌། སྦྱངས་པའི་ཡོན་ཏན་དང༌། ཡོ་བྱད་བསྙུངས་པས་དྲེགས་པ་དང༌། གཟུགས་དང༌། ལོངས་
སྤྱོད་དང༌། དབང་ཕྱུག་དང༌། གཡོག་འཁོར་གྱིས་དྲེགས་པ་དང༌། བརྒྱ་བྱིན་དང་ཚངས་པ་དང་འཇིག་རྟེན་སྐྱོང་བ་བསྙེན་བཀུར་བྱེད་པས་དྲེགས་པ་དང༌། བསམ་
གཏན་དང༌། མངོན་པར་ཤེས་པས་དྲེགས་པ་དང༌། སངས་རྒྱས་དང་ཆོས་དང་དགེ་འདུན་ལ་དང་བའི་ལྷ་དང༌། ཀླུ་དང༌། གནོད་སྦྱིན་དང༌། དྲི་ཟ་དང༌། ལྷ་མ་ཡིན་
དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་དག་འདོད་པ་དང༌། བསྟོད་པ་དང༌། བསྔགས་པར་བྱེད་པ་དེས་ཀྱང་སྙེམས་པ་མེད་པ་ཡིན་ཏེ། ལྷའི་
བུ༑ བྱང་ཆུབ་སེམས་དཔའི་དྲེགས་པ་བཅུ་པོ་དེ་དག་གིས་མི་སྙེམས། རབ་ཏུ་མི་སྙེམས་སོ། །དེ་ནས་འཇམ་དཔལ་གཞོན་ནུར་གྱུར་པ་ལ་ལྷའི་བུ་དཔལ་བཟང་ལྡན་

66-1-106a

གྱིས་འདི་སྐད་ཅེས་སྨྲས་སོ། །འཇམ་དཔལ། ཁྱོད་ཕྱོགས་གང་ན་གནས་པ་དང༌། ཆོས་ཀྱི་རྣམ་གྲངས་འདི་གང་ན་སྤྱོད་པ་དེར་ནི། སངས་
རྒྱས་འབྱུང་བར་བལྟའོ། །དེར་ནི། ཆོས་ཀྱི་འཁོར་ལོ་བསྐོར་བར་བལྟའོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། །ལྷའི་བུ། དེ་དེ་བཞིན་ཏེ། ཇི་
སྐད་སྨྲས་པ་བཞིན་ནོ། །ཕྱོགས་གང་ན་འཇམ་དཔལ་གཞོན་ནུར་གྱུར་པ་གནས་པ་དེ་ནི། སྟོང་པ་མ་ཡིན་པར་མངོན་ནོ། །གང་ན་ཆོས་ཀྱི་རྣམ་གྲངས་འདི་སྤྱོད་པར་
འགྱུར་བ་དེ་ནི། དེ་བཞིན་གཤེགས་པ་ཆོས་ཀྱི་བདག་པོ་ཉིད་བརྩོན་པར་མཛད་དོ། །གང་ཆོས་ཀྱི་རྣམ་གྲངས་འདི་ལ་ཉན་པར་བྱེད། མོས་པར་བྱེད་པའི་སེམས་ཅན་
དེ་དག་ནི། ངའི་ཡིན་པར་འགྱུར་རོ། །གང་དག་ཆོས་ཀྱི་རྣམ་གྲངས་འདི་ཉན་པ་དང༌། མོས་པའི་སེམས་ཅན་དེ་དག་ནི། དེ་བཞིན་གཤེགས་པས་འདུལ་བར་བལྟའོ། །
གང་དག་ཆོས་ཀྱི་རྣམ་གྲངས་འདི་འཛིན་པ་དང༌། དེ་བཞིན་ཉིད་དུ་ནན་ཏན་བྱེད་པ་དེ་དག་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་
ཡིན་ནོ༑ ༑དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་བྱམས་པ་དང༌། གནས་བརྟན་འོད་སྲུང་ཆེན་པོ་དང༌། ཚེ་དང་ལྡན་པ་ཀུན་དགའ་བོ་ལ་བཀའ་སྩལ་

66-1-106b

པ༑ སྐྱེས་བུ་དམ་པ་དག །ཇི་ཙམ་དུ་ཆོས་ཀྱི་རྣམ་གྲངས་འདི་བླང་བ་དང༌། གཟུང་བ་དང༌། བཤད་པ་དང༌། ཀུན་ཆུབ་པར་བྱེད་པའི་ཕྱིར་ཁྱེད་ལ་གཏད་དོ། །ང་ནི། རིང་པོར་
མི་ཐོགས་པར་ཡོངས་སུ་མྱ་ངན་ལས་འདའ་བར་འགྱུར་གྱི། དེའི་ཕྱིར་ཁྱེད་ཀྱིས་སེམས་ཅན་ཐམས་ཅད་ལ་སངས་རྒྱས་ཀྱི་བྱ་བའི་ཆོས་ཀྱི་རྣམ་གྲངས་འདིས་གནས་པར་གྱིས་
ཤིག །བྱམས་པས་གསོལ་པ། བཅོམ་ལྡན་འདས། བདག་གིས་ཆོས་ཀྱི་རྣམ་གྲངས་འདི་གཟུང་ལགས་ན། བཅོམ་ལྡན་འདས། ཆོས་ཀྱི་རྣམ་གྲངས་འདིའི་མིང་ཅི་
ལགས༑ འདི་ཇི་ལྟར་གཟུང་བར་བགྱི། བཅོམ་ལྡན་འདས་ཀྱིས་བཀའ་སྩལ་པ། བྱམས་པ། དེའི་ཕྱིར་ཁྱོད་ཀྱིས་ཆོས་ཀྱི་རྣམ་གྲངས་འདི་བཞི་པ་སྒྲུབ་པ་དང༌། བྱང་ཆུབ་
སེམས་དཔའི་ལམ་དང༌། བྱང་ཆུབ་སེམས་དཔའ་ཡོངས་སུ་སྨིན་པར་བྱེད་པ་ཞེས་བྱ་བར་ཟུངས་ཤིག །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་བྱང་ཆུབ་
སེམས་དཔའ་བྱམས་པ་དང༌། ཚེ་དང་ལྡན་པ་འོད་སྲུང་ཆེན་པོ་དང༌། ཚེ་དང་ལྡན་པ་ཀུན་དགའ་བོ་དང༌། ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་
རྟེན་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་བཞི་པ་སྒྲུབ་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།    །།

66-1-107a

རྒྱ་གར་སྐད་དུ། ཏྲི་དྷརྨ་ཀ་ནཱ་མ་སཱུ་ཏྲ། བོད་སྐད་དུ། ཆོས་གསུམ་པ་ཞེས་བྱ་བའི་མདོ། སངས་རྒྱས་དང༌། བྱང་ཆུབ་སེམས་
དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་
སྦྱིན་གྱི་ཀུན་དགའ་ར་བ་ན་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་ཏེ། དེ་ནས་བཅོམ་ལྡན་འདས་ཀྱིས་དགེ་སློང་རྣམས་ལ་བཀའ་སྩལ་པ། དགེ་
སློང་དག །འདི་ན་མི་བླུན་པོ་ལ་དམ་པའི་ཆོས་མ་ཡིན་པ་གསུམ་དང་ལྡན་ན། སྦྱིན་པ་དག་མི་སྦྱིན་ཞིང་བསོད་ནམས་དག་མི་བྱེད་ལ། ཚུལ་ཁྲིམས་ཡང་དག་
པར་བླངས་ནས་གནས་པར་མི་བྱེད་དོ། །གསུམ་གང་ཞེ་ན། འདི་ལྟ་སྟེ། འདོད་ཆགས་དང༌། སེར་སྣ་དང༌། བག་མེད་པ་སྟེ། དགེ་སློང་དག །འདི་ན་མི་བླུན་དེ་
ལ་ལ་དམ་པའི་ཆོས་མ་ཡིན་པ་གསུམ་པོ་དེ་དག་དང་ལྡན་པས་སྦྱིན་པ་དག་མ་བྱིན་ཞིང་བསོད་ནམས་དག་མ་བྱས་ལ། ཚུལ་ཁྲིམས་ཡང་དག་པར་བླངས་ཏེ་
གནས་པར་མ་བྱས་པས། ལུས་ཞིག་སྟེ་ཤི་བའི་འོག་ཏུ་ངན་སོང་ངན་འགྲོ་ལོག་པར་ལྟུང་བ་སེམས་ཅན་དམྱལ་བ་རྣམས་སུ་སྐྱེ་བར་འགྱུར་རོ། །དགེ་སློང་དག་

66-1-107b

སྐྱེས་བུ་དམ་པ་དམ་པའི་ཆོས་གསུམ་དང་ལྡན་པ་ནི། སྦྱིན་པ་དག་སྦྱིན་ཞིང༌། བསོད་ནམས་དག་བྱེད་ལ། ཚུལ་ཁྲིམས་ཡང་དག་པར་བླངས་ཏེ་གནས་པར་བྱེད་དོ། །གསུམ་པོ་
གང་ཞེ་ན། འདི་ལྟ་སྟེ། མ་ཆགས་པ་དང༌། སེར་སྣ་མེད་པ་དང༌། བག་ཡོད་པའོ། །དགེ་སློང་དག །དམ་པའི་ཆོས་གསུམ་པོ་དེ་དག་དང་ལྡན་ན། སྐྱེས་བུ་དམ་པ་སྦྱིན་པ་དག་
སྦྱིན་ཞིང༌། བསོད་ནམས་དག་བྱེད་ལ། ཚུལ་ཁྲིམས་ཡང་དག་པར་བླངས་ཏེ་གནས་པར་བྱས་པས་ལུས་ཞིག་སྟེ་ཤི་བའི་འོག་ཏུ་བདེ་འགྲོ་མཐོ་རིས་ཀྱི་འཇིག་རྟེན་ལྷ་
རྣམས་ཀྱི་ནང་དུ་སྐྱེ་བར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ཏེ། བདེ་བར་གཤེགས་པས་དེ་སྐད་གསུངས་ནས་སྟོན་པས་གཞན་ཡང་འདི་སྐད་
ཅེས་བཀའ་སྩལ་ཏོ། །གང་ཕྱིར་སེར་སྣ་བག་མེད་པས། །སྦྱིན་པ་སྦྱིན་པར་མི་བྱེད་དེ། །དེ་ཕྱིར་བསོད་ནམས་འདོད་པ་ཡི། །མཁས་པས་སྦྱིན་པ་སྦྱིན་པར་བྱ། །སེར་སྣ་
ཅན་གྱིས་འཇིགས་པ་ནི། །བཀྲེས་དང་སྐོམ་པ་འདི་ཡིན་ན། །གང་གིས་འཇིགས་པས་འདིར་མ་བྱིན། །དེ་ཉིད་མི་ཡི་འཇིགས་པ་ཡིན། །གང་གིས་སེར་སྣའི་དབང་
གིས་ན༑ ༑ཡོད་མ་བྱིན་པ་འཇིགས་པ་སྟེ། །འཇིག་རྟེན་འདི་དང་ཕ་རོལ་ཏུ། །དེ་ཡིས་བྱིས་པ་བགོས་པར་འགྱུར། །གང་དག་སེར་སྣ་སྤངས་ནས་ཀྱང༌། །དུས་སུ་སྦྱིན་པ་

66-1-108a

སྦྱིན་བྱེད་ན། །ཤི་ཡང་དེ་ནི་ཤི་མ་ཡིན། །རྒྱགས་བཟང་པོ་ཡི་མགྲོན་པོ་བཞིན། །གང་དག་ཤིན་ཏུ་གཏང་དཀའ་བ། །ཉུང་དུའམ་མང་པོ་
གཏོང་བྱེད་ན། །གཏང་དཀའ་གཏོང་བ་དེ་དག་ནི། །དཀའ་བའི་ལས་དག་བྱེད་པ་ཡིན། །དམ་པ་མིན་པས་མི་རྟོགས་ཏེ། །དམ་པ་ཆོས་ལས་འདའ་མི་བྱེད། །དེ་ཕྱིར་
དམ་པ་དམ་པ་མིན། །འདི་ནས་ཤི་བར་འགྱུར་བ་ན། །དམ་པ་མིན་པ་དམྱལ་བར་འགྲོ། །དམ་པ་དག་ནི་མཐོ་རིས་འགྲོ། །རྒ་བས་གཙེས་པ་ལ་ནི་སྐྱབས་མེད་དེ། །ཚེ་
ཐུང་བས་ནི་སྲོག་ཁྱེར་དུས་ཀྱང་ཉེ། །འཆི་བའི་འཇིགས་པ་འདི་མཐོང་རྣམས་ཀྱིས་ནི། །བསོད་ནམས་བདེ་སྦྱོར་དག་ནི་བྱ་བའི་རིགས། །བུད་མེད་སྤངས་འདིར་སྦྱོར་
བས་འཚོ་བ་གང༌། །དཀའ་བས་བྱིན་པ་ཉུང་དུ་བྱིན་ན་ཡང༌། །སྟོང་གི་མཆོད་སྦྱིན་བརྒྱ་སྟོང་བྱེད་པ་ནི། །དེ་ཡི་བཅུ་དྲུག་ཆར་ཡང་མི་ཕོད་དེ། །ཅི་ཕྱིར་མཆོད་སྦྱིན་ཡངས་
ཤིང་རྒྱ་ཆེ་བ། །མཆོད་སྦྱིན་མཐུན་པ་དེ་ཡི་ལམ་མི་འགྲོ། །ཇི་ལྟར་སྟོང་གི་མཆོད་སྦྱིན་ཆེ་རྣམས་ཀྱང༌། །དེ་ཡི་བཅུ་དྲུག་ཆར་མི་འགྱུར་ཞེ་ན། །བྱིས་པ་ལ་ལ་གསོད་ཅིང་
འཆི་བྱེད་འདིར། །གཞན་ནོར་མ་བྱིན་ལེན་བྱེད་བརླག་པར་འགྱུར། །མཆི་མའི་གདོང་བཅས་ཆད་པར་བཅས་པ་ཡི། །ཡོན་དེའི་མཆོད་སྦྱིན་མཐུན་པའི་ལམ་མི་འགྲོ། །

66-1-108b

དེ་ལྟར་མཆོད་སྦྱིན་ཡངས་ཤིང་རྒྱ་ཆེ་བ། །མཆོད་སྦྱིན་མཐུན་པའི་ལམ་དུ་མི་འགྲོ་ལ། །དེ་ལྟར་སྟོང་གི་མཆོད་སྦྱིན་སྟོང་རྣམས་ཀྱང༌། །དེ་ཡི་བཅུ་དྲུག་ཆར་ཡང་མི་ཕོད་དོ། །ལ་
ལ་གང་དག་གཟུ་ལུམས་མ་ཡིན་པ། །ཆོས་བཞིན་ནོར་རྣམས་ཐོབ་པ་གཏོང་བྱེད་པ། །དེ་དག་གཏང་དཀའ་དེ་རྣམས་བཏང་བས་ན། །རང་གི་བསོད་ནམས་ཀྱིས་ནི་ལྷ་གནས་
འགྲོ་།བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་དགེ་སློང་དེ་དག་ཡི་རང་སྟེ་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །ཆོས་གསུམ་པ་ཞེས་
བྱ་བའི་མདོ་རྫོགས་སོ།།    །།རྒྱ་གར་གྱི་མཁན་པོ་ཛི་ན་མི་ཏྲ་དང༌། ཞུ་ཆེན་གྱི་ལོ་ཙཱ་བ་བནྡྷེ་དེ་བ་ཙནྡྲས་བསྒྱུར། ལོ་ཙ་བ་དཔལ་བརྩེགས་ཀྱིས་ཞུས་ཏེ་
གཏན་ལ་ཕབ་པ།    རྒྱ་གར་སྐད་དུ། ཨཱཪྱ་དྷརྨ་ཀེ་ཏུ་དྷྭ་ཛ་པ་རི་པྲྀཙྪ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། འཕགས་པ་ཆོས་ཀྱི་རྒྱལ་མཚན་གྱིས་ཞུས་པ་ཞེས་བྱ་བ་ཐེག་
པ་ཆེན་པོའི་མདོ། སངས་རྒྱས་དང༌། བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་
མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་བཞུགས་ཏེ། དེའི་ཚེ་འཁོར་དེར་བྱང་ཆུབ་སེམས་དཔའ་ཆོས་ཀྱི་རྒྱལ་མཚན་ཞེས་བྱ་བ་

66-1-109a

འདུག་པ་སྟན་ལས་ལངས་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། བྱང་ཆུབ་སེམས་དཔའ་ཆོས་དུ་
དང་ལྡན་ན། མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་སུ་འགྱུར་བ་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། བྱང་ཆུབ་
སེམས་དཔའ་ཆོས་བཅུ་དང་ལྡན་ན། མྱུར་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་སུ་འགྱུར་རོ། །བཅུ་གང་ཞེ་ན། འདིར་བྱང་ཆུབ་སེམས་དཔའ་དད་པ་
དང་ལྡན་པར་བྱ་བ་དང༌། བྱང་ཆུབ་ཀྱི་སེམས་དང་ལྡན་པར་བྱ་བ་དང༌། དགེ་བའི་བཤེས་གཉེན་ཡོངས་སུ་མི་གཏང་བ་དང༌། དགོན་པར་བརྟེན་ཅིང་འདུ་འཛི་སྤང་བ་
དང༌། བླ་མ་དང་མཁན་པོའི་གདམས་ངག་ཡོངས་སུ་སྩལ་བ་དང༌། སྙིང་རྗེ་དང་ལྡན་པ་དང༌། མང་དུ་ཐོས་པ་དང་ལྡན་པ་དང༌། ཏིང་ངེ་འཛིན་དང་ལྡན་པ་དང༌། ཚུལ་ཁྲིམས་
དང་ལྡན་པ་དང༌། བརྩོན་འགྲུས་ཕུན་སུམ་ཚོགས་པས་དོན་མ་ལུས་པར་སྒྲུབ་པའོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང༌། བྱང་ཆུབ་སེམས་དཔའ་
ཆོས་ཀྱི་རྒྱལ་མཚན་དང༌། ཐམས་ཅད་དང་ལྡན་པའི་འཁོར་དེ་དག་བཅོམ་ལྡན་འདས་ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་ཆོས་ཀྱི་རྒྱལ་མཚན་

66-1-109b

གྱིས་ཞུས་པ་ཞེས་བྱ་བ་ཐེག་པ་ཆེན་པོའི་མདོ་རྫོགས་སོ།།   །།རྒྱ་གར་སྐད་དུ། དྷརྨ་ས་མུ་དྲ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ།ཐེག་པ་ཆེན་པོའི་
མདོ་ཆོས་རྒྱ་མཚོ་ཞེས་བྱ་བ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱ་མཚོའི་གླིང་ཕྲན་པོ་ཊ་ལ་ཀའི་རི་ལ་རྒྱལ་བའི་སྲས་ཕྱིར་མི་ལྡོག་པ་
ཕལ་པོ་ཆེས་བསྐོར་ཅིང་མདུན་དུ་བྱས་ཏེ་བཞུགས་སོ། །དེ་ནས་བཅོམ་ལྡན་འདས་ཀྱིས་འཇིག་རྟེན་གྱི་དབང་པོ་བྱང་ཆུབ་སེམས་དཔའ་སེམས་དཔའ་ཆེན་པོ་ལ་བཀའ་
སྩལ་པ༑ སྐྱེས་བུ་དམ་པ། ཆོས་ཀྱི་གཏམ་ཅི་འདོད་པ་དྲི་བར་གྱིས་ཤིག །ཅེས་པ་དང༌། བརྩེ་བ་ལ་བསྒྲིབས་པ་མེད་པས་རྣམ་པར་གྲོལ་བ་ཐོབ་པ། འཇིག་རྟེན་
གྱི་དབང་པོ་བྱང་ཆུབ་སེམས་དཔས་བཅོམ་ལྡན་འདས་ལ་གསོལ་པ། བཙུན་པ། ཇི་ལྟར་ན། གཞོན་ནུར་གྱུར་པས་བདུད་ལས་རྒྱལ་བ་ལགས། གང་གིས་བྱང་
ཆུབ་ཀྱི་སེམས་བསྐྱེད་མ་ཐག་གིས་འདོད་པ་ལ་རྟོག་ཅིང་མི་སྟེན་པ་དང༌། མི་འཆང་བ་དང༌། ང་རྒྱལ་མེད་པ་དང༌། ཤེས་རབ་དང༌། ཐབས་ལ་མཁས་པ་དང༌། སྟོང་
པ་ཉིད་ལ་ཤིན་ཏུ་མོས་པ་དང་ལྡན་ཏེ། ཡོད་པ་དང་མེད་པ་སྤངས་པ་དང༌། ཡང་དག་པ་མ་ཡིན་པ་ལ་བརླགས་པས་གྲངས་མེད་པར་འཁོར་བར་གྱུར། ཇི་ལྟར་ན་

66-1-110a

དགེ་བར་གསུངས་པའི་ཆོས་དང་འདུལ་བར་རབ་ཏུ་བྱུང་ཞིང་ཡང་དག་པར་རྫོགས་པའི་བསྙེན་པར་རྫོགས་པ་ལགས། འགྲོ་བ་ཐ་དད་པའི་
ཆེས་རྣམས་ལས་འདས་པ་དང༌། གནས་ངན་ལེན་ལ་བརྟེན་ཅིང་འཇུག་པའི་སེམས་དང༌། ཡིད་དང༌། ཡིད་ཀྱི་རྣམ་པར་ཤེས་པ་ལས་འདས་ཏེ་མི་གཉིས་པའི་ཆོས་ཐོས་པ་ནི། ཤིན་ཏུ་
རབ་ཏུ་བྱུང་བའོ། །སེམས་ཅན་གང་ཐ་དད་པ་འདི་ལྟ་བུས་རབ་ཏུ་བྱུང་བ་དེ་ནི། ཡང་དག་པར་རབ་ཏུ་བྱུང་བའོ། །གང་རབ་ཏུ་བྱུང་ཡང་ཚུལ་ཁྲིམས་དང༌། སྤྱོད་ཡུལ་
དང༌། འཚོ་བ་དང༌། ལྟ་བ་དང༌། བསམ་པ་ཉམས་པ་སྟེ། དེ་ནི། མགོ་དང་ཁ་སྤུ་བྲེགས་ཀྱང་དོན་མེད་པ་སྟེ། རྙོག་པ་འཆང་བས་རང་རྙོག་པ་དེས་ངན་སོང་དུ་
གཞོལ་བ་ཡིན་ནོ༑ །ངས་དད་བས་བྱིན་པ་སྤྱོད་དུ་གནང་བ་ནི། རིགས་པས་གྲོལ་བ་སྟེ། དགེ་སློང་གང་བརྩོན་པ་མི་འདོར་བ་དེས་གཟུགས་མི་འདོར། ཚོར་བ་
དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་པ་མི་འདོར། ཕུང་པོ་ལྔ་ཐ་དད་པ་དང༌། རིལ་གྱིས་བརྟགས་པའི་རང་བཞིན་བས་ན། མི་རྟག་པ་དང༌། སྡུག་
བསྔལ་བ་དང༌། སྟོང་པ་དང༌། བདག་མེད་པར་ལྟ་བ་དེ་དག་ཀྱང་མི་དམིགས་པའི་ཚུལ་གྱིས་ཁམས་དང༌། སྐྱེ་མཆེད་རྣམས་མ་ཡིན་པར་སྤྲོ་བ་དམ་པར་བྱེད་པས་

66-1-110b

རྟག་ཏུ་སྒོམ་མོ། །སྙིང་པོ་མེད་པ་དང༌། འབྲུམ་པ་ཅན། ཟུག་རྡུ་ཅན་དང་ལྡན་པས་སྐྱོན་ཅན། ཕ་རོལ་པོ་སླུ་བའི་ཆོས་ཉིད་ཅེས་སུན་འབྱིན་པ་དེ་དག་ཀྱང་མི་དམིགས་
པའི་ཚུལ་དུ་སྦྱོར་བས། གང་ལུས་ཀྱིས་ལུས་ལ་སྲེད་པ་དང༌། ལུས་ལ་བྱམས་པ་དང༌། ལུས་ལ་བདག་ཡིད་ཆེས་པ་དང༌། ལུས་ལ་ཞེན་པ་དེ་དག་རབ་ཏུ་སྤོང་
ངོ༌། །གང་འདི་ལྟ་བུའི་དགེ་སློང་ནི། དགེ་བར་གསུངས་པའི་ཆོས་དང་འདུ་ལས་ལ་རབ་ཏུ་བྱུང་བར་གྱུར། དད་པས་བསྙེན་པར་རྫོགས་པའི་ཡང་དག་པར་རྫོགས་པ་
ཡིན་ཏེ༑ འདི་ལྟ་བུའི་དགེ་སློང་ནི། ལྷ་དང་འཇིག་རྟེན་དུ་བཅས་པ་རྣམས་ཀྱི་སྦྱིན་གནས་སུ་གྱུར་པའོ། །དེ་ནས་བྱམས་པ་བྱང་ཆུབ་སེམས་དཔས་འཇིག་རྟེན་གྱི་དབང་
པོ་བྱང་ཆུབ་སེམས་དཔའ་ལ་སྨྲས་པ། བཅོམ་ལྡན་འདས་ཀྱིས་ཅི་ལས་དགོངས་ཏེ་འགྲོ་བ་ཐ་དད་པའི་ཆོས་རྣམས་ལས་འདས་ཤིང་འཇིག་རྟེན་ལས་འདས་པའི་
ཆོས་རྣམས་ཐོབ་པ་དེ་ནི། དགེ་བར་གསུངས་པའི་ཆོས་དང་འདུལ་བ་ལ་རབ་ཏུ་བྱུང་བར་གྱུར། བསྙེན་པར་རྫོགས་པའི་ཡང་དག་པར་རྫོགས་པ་ཞེས་གསུངས། གཞན་
གང་ཞིག་རབ་ཏུ་བྱུང་ཞིང་བསྙེན་པར་རྫོགས་ཀྱང་བདག་བསླུས་པ་སྟེ། ཕ་བང་ལྟར་བྱི་བའང་མ་ཡིན། བྱའང་མ་ཡིན་པ་བཞིན་དུ་དེ་ནི། ཁྱིམ་པའང་མ་ཡིན། རབ་ཏུ་

66-1-111a

བྱུང་བའང་མ་ཡིན་པས་ན་གླེན་པའི་སྐྱེས་བུ་དེ་དེ་ལྟ་བུའི་ཚུལ་དུ་ཟུངས་ཤིག །སྐྱེས་བུ་དམ་པ་འགྲོ་བ་ཐ་དད་པའི་ཆོས་དེ་དག་ནི། སྒྱུ་མ་
ལྟ་བུ་སྟེ༑ དེ་ལས་འདའ་བར་ཡང་མི་ནུས། འགྲོ་བ་ཐ་དད་པའི་ཆོས་ནི། ཡོངས་སུ་མ་རྫོགས་པས་ན་དེ་ལས་འདའ་བར་ཡང་དཀའ། སེམས་ཅན་གྱི་ཁམས་ནི། ཕྱི་
ནའང་མེད། ནང་ནའང་མེད་དེ། གཉིས་ཀར་ཡང་དམིགས་སུ་མེད་པས་ན། གང་སེམས་ཅན་གྱི་ཁམས་ཀྱི་དངོས་པོ་དེ་ནི། འགྲོ་བ་ཐ་དད་པའི་ཆོས་ཀྱི་དངོས་པོ་སྟེ། དེ་
ལས་འདའ་བར་ཡང་དཀའ་བ་དེ་ལ་ཀྱེ་རྒྱལ་བའི་སྲས། བཅོམ་ལྡན་འདས་ཀྱིས་འགྲོ་བ་ཐ་དད་པའི་ཆོས་ལས་འདས་ཤིང་འཇིག་རྟེན་ལས་འདས་པའི་ཆོས་
ཐོབ་པའི་དགེ་སློང་དེ་ནི། རབ་ཏུ་བྱུང་བར་གྱུར། བསྙེན་པར་རྫོགས་པར་ཡང་དག་པར་རྫོགས་པ་སྟེ། དེ་ནི། དད་པས་བྱིན་པ་སྤྱོད་པའི་མཆོད་གནས་སུ་གྱུར་
པའོ༑ ༑ཞེས་གསུངས་པའང་ཀྱེ་རྒྱལ་བའི་སྲས། རྟེན་པའི་གནས་མེད་ན་དེ་ལ་ཐོབ་པ་གང་ཅི་སྟེ་འཇིག་རྟེན་ལས་འདས་པའི་ཆོས་རྣམས་འཐོབ་པར་འགྱུར་ན། དེ་
ནི༑ དམིགས་པར་གྱུར་པའོ། །དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱི་ཆོས་ཉིད་ནི། མི་དམིགས་པ་སྟེ། བཅོམ་ལྡན་

66-1-111b

འདས་ཀྱིས་ཀྱང་འདི་ལྟར་དགོངས་ནས་འགྲོ་བ་ཐ་དད་པའི་ཆོས་ལས་འདས་ཤིང་འཇིག་རྟེན་ལས་འདས་པའི་ཆོས་ཐོབ་པ་དེ་ནི། དགེ་སློང་ཡང་དག་པར་གྱུར་པ་སྟེག་
དད་པས་བྱིན་པ་སྤྱོད་པའི་མཆོད་གནས་སོ། །དེ་ནས་བྱམས་པ་བྱང་ཆུབ་སེམས་དཔས་འཇིག་རྟེན་གྱི་དབང་པོ་བྱང་ཆུབ་སེམས་དཔའ་ལ་སྨྲས་པ། བཅོམ་ལྡན་
འདས་ཀྱིས་ཅི་ལས་དགོངས་ཏེ་བརྩོན་པ་མི་འདོར་བའི་དགེ་སློང་གང་གིས་གཟུགས་མི་འདོར། ཚོར་བ་དང༌། འདུ་ཤེས་དང༌། འདུ་བྱེད་དང༌། རྣམ་པར་ཤེས་
པ་མི་འདོར་བ་དེ་ནི། རབ་ཏུ་བྱུང་བའི་དགེ་སློང་སྟེ། དེ་ནི། དགེ་བར་གསུངས་པའི་ཆོས་ཀྱི་འདུལ་བ་ལ་ཤིན་ཏུ་རབ་ཏུ་བྱུང་བར་གྱུར་པས་ན། འདི་ལྟ་བུའི་དགེ་
སློང་ནི༑ དད་པས་བྱིན་པ་སྤྱོད་པའི་མཆོད་གནས་སུ་གྱུར་པའོ། །ཞེས་གསུངས། འཇིག་རྟེན་གྱི་དབང་པོས་སྨྲས་པ། ཀྱེ་རྒྱལ་བའི་སྲས། བཅོམ་ལྡན་འདས་
ཀྱིས་ཆོས་ཉིད་ལ་དགོངས་ཏེ་ཆོས་ཀྱི་དབྱིངས་ནང་ནའང་མེད། ཕྱི་ནའང་མེད་དེ། གཉི་གར་ཡང་དམིགས་སུ་མེད་པས་ན། ནད་མེད་པར་བཏགས་པ་དང༌། མི་སྐྱེ་
བར་བཏགས་པ་དང༌། མི་འགག་པར་བཏགས་པ་རྣམས་གདགས་སུ་མེད་པ་སྟེ། སེམས་ཅན་གྱི་ཁམས་མཉམ་པ་བཞིན་དུ་ཆོས་ཀྱི་དབྱིངས་མཉམ་པ་ཉིད།

66-1-112a

ཆོས་ཀྱི་དབྱིངས་མཉམ་པ་བཞིན་དུ་སེམས་ཅན་གྱི་ཁམས་མཉམ་པ་ཉིད་དེ། སེམས་ཅན་གྱི་ཁམས་མཉམ་པ་ཉིད་དང༌། ཆོས་ཀྱི་
དབྱིངས་མཉམ་པ་ཉིད་དུ་མི་གཉིས་སྟེ། གཉིས་སུ་མེད་དོ། །དེ་མི་གཉིས་ཏེ་གཉིས་སུ་མེད་པས་ན། དེ་ལ་དོར་བའང་མེད། མི་དོར་བའང་མེད། གང་དོར་བའང་
མེད༑ མི་དོར་བའང་མེད་པས་ན། དེ་ལ་འདའ་བ་དང༌། ཐོབ་པར་མི་ནུས་ཏེ། བཅོམ་ལྡན་འདས་ཀྱིས་ཀྱང་འདི་ལྟར་དགོངས་ནས་གདགས་སུ་མེད་པའི་དགེ་སློང་
བཏགས་པ་ལ་མི་འཇུག་གོ །གང་ཡི་གེ་མེད་པའི་དགེ་སློང་ཡི་གེ་ལས་འདས་པ་སྟེ། དེ་ལ་གྲངས་ཀྱིས་བསྟན་པར་ཡང་མི་རུང་སྟེ། དེ་ནི། མི་འོང༌། མི་འགྲོ། །མི་
གནས༑ མི་འདུག །ཉལ་བར་ཡང་མི་རྟོག་གོ། ཞི་བ་དང༌། ཉེ་བར་ཞི་བ་རྣམས་མི་དམིགས་པའི་དགེ་སློང་ལ་བརྟགས་པ་སྟེ། སྤྱོད་པ་རྣམས་ཀྱང་བརྟགས་པའོ། །
ལོག་པ་ལ་རྣམ་པ་མང་དུ་རྟོག་པའི་དགེ་སློང་སྤྱོད་པ་ནི། མ་བརྟགས་པའོ། །བཅོམ་ལྡན་འདས་ཀྱིས་འདི་ལྟར་དགོངས་ནས་འདི་ལྟ་བུའི་དགེ་སློང་ནི། དད་པས་
སྤྱིན་པ་སྤྱོད་པའི་སྦྱིན་གནས་སུ་གྱུར་པའོ། །དེ་ནས་བཅོམ་ལྡན་འདས་ཀྱིས་སྤྱན་རས་གཟིགས་ཀྱི་དབང་པོ་བྱང་ཆུབ་སེམས་དཔའ་ལ་དགེ་བ་བྱིན་ཏེ། ངས་དགོངས་

66-1-112b

ཏེ་བཤད་པ་བཞིན་དུ་སྐྱེས་བུ་དམ་པ་ཁྱོད་ཀྱིས་བསྟན་པ་ནི། དགེའོ་དགེའོ། །དགེ་བར་གསུངས་པའི་ཆོས་ཀྱི་འདུལ་བ་ལ་རབ་ཏུ་བྱུང་བ་འདི་བླ་ན་མེད་པ་དམ་པའི་
ཆོས་ཀྱི་ཕྱག་རྒྱ་སྟེ། འདི་ཚུལ་ཁྲིམས་ཉམས་པ་དང༌། མ་དུལ་བ་དང༌། ང་རྒྱལ་མངོན་པར་བྱེད་པ་རྣམས་ཀྱི་མདུན་དུ་མི་བཤད་པར་གྱིས་ཤིག །དེ་ལྟ་བུ་དེ་དག།
རྣམས་ཀྱི་སྙེམས་པ་སྤང་པའི་ཕྱིར་ཕྱག་རྒྱ་འདི་ལ་གང་གིས་ཡང་དག་པ་ཇི་ལྟ་བ་བཞིན་དུ་ཤེས་རབ་ཀྱིས་བལྟས་ཤིང་མི་དམིགས་པའི་ལུས་མངོན་དུ་བྱས་ན། དེས་
ཡིད་ཀྱི་ལུས་མྱུར་དུ་འཐོབ་བོ། །གང་གི་ཡིད་ཀྱི་ལུས་དེས་གྲངས་མེད་པའི་སེམས་ཅན་རྣམས་བྱང་ཆུབ་ཏུ་སྨིན་པར་བྱེད་དོ། །དེ་ནས་ཆོས་ཀྱི་གཞུང་འདི་བཤད་པའི་
ཚེ་དགེ་སློང་བདུན་སྟོང་ཟག་པ་མེད་པར་མི་སྐྱེ་བའི་སེམས་རྣམ་པར་གྲོལ་བར་གྱུར། བྱང་ཆུབ་སེམས་དཔའ་སྟོང་ཕྲག་བཅུ་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར།
དམིགས་པ་ཅན་གྱི་དགེ་སློང་ལྔ་བརྒྱ་ཆོས་ཀྱི་གཞུང་འདི་མི་སྒྲུབ་ཅིང་མི་འཇུག་པ་དང༌། མ་དད་པས་ན་སྟན་ལས་ལངས་ཏེ་དོང་ངོ༌། །བཅོམ་ལྡན་འདས་ངས་དགོངས་ཏེ་
གསུངས་པ་འདི་དག་འཇིག་རྟེན་ཐམས་ཅད་ཡིད་མི་ཆེས་པའི་གཉེན་པོ་ཡིན་པས་ན། ཆོས་ཀྱི་གཞུང་འདི་དམིགས་པ་དང་བཅས་པ་རྣམས་མི་མཐུན་པའོ། །ཡོད་པ་མ་

66-1-113a

ཡིན་པ་ལ་བརྟེན་པ་རྣམས་དང་མི་འགལ་ཏེ། དགེ་བའི་བཤེས་གཉེན་གྱིས་བཟུང་བ་རྣམས་དང༌། ཟབ་མོའི་ཆོས་ལ་མོས་པ་རྣམས་དང༌།
སྐྱོ་ཞིང་ཆོག་ཤེས་པས་བསྙུངས་ཏེ་དབེན་པ་ལ་མངོན་པར་དགའ་བ་རྣམས་དང༌། སྔོན་གྱི་སངས་རྒྱས་རྣམས་ལ་དགེ་བའི་རྩ་བ་བསྐྲུན་པ་རྣམས་ཀྱིས་ངའི་ཆོས་ཀྱི་གཞུང་
འདི་ལ་སྟོན་པར་ཤེས་སོ། །ཀྱེ་རྒྱལ་བའི་སྲས། འདི་ལྟ་སྟེ། དཔེར་ན། སྐྱེས་བུ་གང་ཞིག་གཉིད་ཀྱིས་ལོག་པའི་རྨི་ལམ་ན་འགྲོ་བ་མང་པོའི་མདུན་ན་སྨྲ་ཞིང་ཆོས་འཆད་
ཀྱང་ཆོས་དེ་འཇིག་རྟེན་ཐམས་ཅད་ལས་མ་གྲགས་ན། ཀྱེ་རྒྱལ་བའི་སྲས། ཅི་འགྲོ་བ་མང་པོ་དེ་རྣམས་ཡོད་དེ། གང་དེས་སངས་རྒྱས་ཀྱི་ཆོས་བཤད་པ་དང་མི་འགལ་བ་
སྙམ་དུ་སེམས་སམ། བྱམས་པས་སྨྲས་པ། རྨི་ལམ་ནི། ཡང་དག་པར་མ་མཆིས་པ་སྟེ། འཁྲུལ་བ་ཙམ་ཞིང་མཆིས་པར་བས་ན། དེ་ངན་འགྲོ་ཕལ་པོ་ཆེ་
ལ་ཆོས་འཆད་པར་གྱུར་པ་ལྟ་ག་ལ་ཞིག་མཆིས། ཀྱེ་རྒྱལ་བའི་སྲས། དེ་ལྟར་དེ་བཞིན་དུ་ཆོས་ཐམས་ཅད་ནི། རྨི་ལམ་དང་མཚུངས་ཏེ། ཡང་དག་པ་མ་ཡིན་
པར་འབྱུང་བར་བྱུང་ནས་ཀྱང་མེད་པར་གྱུར་པ་སྟེ། ཀུན་རྫོབ་ཀྱང་འཁྲུལ་པ་ཙམ་ཞིག་ཡོད་ཀྱི་དོན་དམ་པར་ནི། མ་ཡིན་ནོ། །འཕགས་པའི་ཤེས་རབ་ཀྱིས་ཇི་ལྟ་བ་

66-1-113b

མངོན་དུ་བྱས་ན་བསམ་གཏན་སེམས་པའི་བསམ་གཏན་པའང་མི་དམིགས་པ་སྟེ། དེ་ལ་ཆོས་ཀྱི་ཚུལ་ཙམ་ཞིག་ཡོད་ཀྱི་ཀུན་ཏུ་བཏགས་པ་དང༌། གཞན་གྱི་དབང་ལས་
ཀྱི་རྣམས་ནི། ཡོད་པ་མ་ཡིན་ནོ། །དེ་ལྟར་དེ་བཞིན་དུ་ཆོས་འདི་ནི། འཇིག་རྟེན་པ་ཐམས་ཅད་དང་མི་མཐུན་པའོ། །ཆོས་འདི་དག་ལ་དམིགས་པ་རྣམས་ཀྱིས་ནི། དོན་
དམ་པར་འཛིན་གྱི་འཕགས་པའི་རྣམས་ནི། མི་དམིགས་སོ། །བྱིས་པ་རྣམས་མི་ཤེས་པས་དེ་ལ་མངོན་པར་ཞེན་པས་ན། དམྱལ་བ་དང༌། ཡི་དྭགས་རྣམས་ཀྱིས་སྡུག་
བསྔལ་གྱིས་ཉོན་མོངས་པ་མྱོང་བར་འགྱུར་རོ། །ཆོས་ཀྱི་གཞུང་འདི་ཇི་ལྟ་བ་དེ་ནི། དམིགས་པའོ། །ཇི་ལྟར་དམིགས་པ་དེ་ནི། ཆོས་ཐམས་ཅད་དོ། །དེ་ལྟར་དུས་གསུམ་གྱི་
ཆོས་ཐམས་ཅད་མཉམ་པ་ཉིད་དེ། མི་དམིགས་པས་ན་གང་དམིགས་པ་དེ་ནི། རྟགས་པའོ། །གང་རྟོགས་པ་དེ་ནི། ཐོབ་པ། གང་ཐོབ་པ་དེ་ནི། བྱང་ཆུབ། གང་བྱང་
ཆུབ་པ་དེ་ནི། དེ་བཞིན་ཉིད། གང་དེ་བཞིན་ཉིད་པ་དེ་ནི། ཡང་དག་པའི་མཐའ། གང་ཡང་དག་པའི་མཐའ་དེ་ནི། སྟོང་པ་ཉིད། གང་སྟོང་པ་ཉིད་དེ་ནི། མཚན་མ་
མེད་པ༑ གང་མཚན་མ་མེད་པ་དེ་ནི། སྨོན་པ་མེད་པ། གང་སྨོན་པ་མེད་པ་དེ་ནི། དོན་དམ་པ། གང་དོན་དམ་པ་དེ་ནི། ཆོས་ཀྱི་དབྱིངས། གང་ཆོས་ཀྱི་དབྱིངས་དེ་ནི།

66-1-114a

གཉིས་སུ་མེད་པའི་མཐའ། གང་གཉིས་སུ་མེད་པའི་མཐའ་དེ་ནི། དབུ་མར་སྒྲུབ་པ། གང་དབུ་མར་སྒྲུབ་པ་དེ་ནི། ཡང་དག་པར་
རྫོགས་པའི་སངས་རྒྱས་ཀྱི་ཆོས་ཀྱི་སྐུ་རྟག་པ། བརྟན་པ། མི་འགྱུར་བ་སྟེ། རྟག་པའང་མ་ཡིན། མི་རྟག་པའང་མ་ཡིན་ཏེ། དེ་ནི། གདགས་པའང་མ་ཡིན།
མི་གདགས་པའང་མ་ཡིན། གང་གདགས་པའང་མ་ཡིན། མི་གདགས་པའང་མ་ཡིན་པ་དེ་ནི། འཇིག་རྟེན་པའང་མ་ཡིན། འཇིག་རྟེན་ལས་འདས་པའང་
མ་ཡིན༑ གང་འཇིག་རྟེན་པའང་མ་ཡིན། འཇིག་རྟེན་ལས་འདས་པའང་མ་ཡིན་པ་དེ་ནི། བརྗོད་དུ་མེད་པ། གང་བརྗོད་དུ་མེད་པ་དེ་ནི། ཅུང་ཟད་ཀྱང་མེད་པ་།
གང་ཅུང་ཟད་ཀྱང་མེད་པ་དེ་ནི། སེམས་ཅན་རྣམས་ཀྱི་བསོད་ནམས་ཀྱི་ཞིང༌། གང་སེམས་ཅན་རྣམས་ཀྱི་བསོད་ནམས་ཀྱི་ཞིང་དེ་ནི། སྟོན་པ། གང་སྟོན་པ་དེ་ནི།
རྣམ་པར་མི་རྟོག་པ། གང་རྣམ་པར་མི་རྟོག་པ་དེ་ནི། དམིགས་པ་མེད་པ། གང་དམིགས་པ་མེད་པ་དེ་ནི། མི་འགྱུར་བ་གྲུབ་པ། གང་མི་འགྱུར་བ་གྲུབ་པ་དེ་ནི། ཡིད་
བཞིན་ནོར་བུ་རིན་པོ་ཆེ་སྟེ། འདུལ་བའི་སེམས་ཅན་རྣམས་ཀྱི་བསམ་པ་ཐམས་ཅད་ཡོངས་སུ་རྫོགས་པར་བྱ་བའི་ཕྱིར་ཇི་ལྟར་མོས་པ་ཐམས་ཅད་བྱེད་དོ། །དེ་ནས་བྱང་

66-1-114b

ཆུབ་སེམས་དཔའ་མང་པོ་དེ་དག་གི་ཚིག་མཐུན་པར་སྨྲས་པ། ཆོས་ཀྱི་གཞུང་འདི་གང་ན་སྤྱོད་པའི་ས་ཕྱོགས་དེ་རྡོ་རྗེ་ལྟ་བུ་སྟེ། སངས་རྒྱས་དང༌། བྱང་ཆུབ་སེམས་
དཔའ་རྣམས་བཞུགས་པས་ན། སེམས་ཅན་དེ་མྱུར་དུ་མངོན་པར་ཤེས་པ་དང༌། དབང་པོ་རྣོན་པོར་འགྱུར་བར་རིག་པར་བྱའོ། །གང་ཞིག་ཆོས་ཀྱི་གཞུང་འདི་ལ་བརྗོད་
དམ༑ འཛིན་ཏམ། ཀློག་གམ། ཆུབ་པར་བྱེད་དམ། ཁ་ཏོན་དུ་བྱེད་དམ། ཚུལ་བཞིན་དུ་ཡིད་ལ་བྱེད་ན། དེ་བདུད་ཀྱི་དབང་དུ་མི་འགྱུར་རོ། །བཅོམ་ལྡན་འདས་ཀྱིས་
དགོངས་པ་འདི་བཤད་ནས་འཇིག་རྟེན་གྱི་དབང་པོ་དང༌། བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་དང༌། ཉན་ཐོས་ཆེན་པོ་རྣམས་དང༌། ལྷ་དང་མིར་བཅས་
པ་དང༌། ལྷ་མ་ཡིན་དང༌། དྲི་ཟའི་འཇིག་རྟེན་རྣམས་བཅོམ་ལྡན་འདས་ཀྱིས་བཤད་པ་ལ་མངོན་པར་དགའོ། །ཐེག་པ་ཆེན་པོའི་མདོ་ཆོས་རྒྱ་མཚོ་ཞེས་བྱ་བ་རྫོགས་
སོ༑༑ ༑༑རྒྱ་ལས་འགྱུར་བ་སྐད་གསར་བཅད་ཀྱིས་གཏན་ལ་ཕབ་པའོ།    །ཆོས་ཀྱི་རྒྱ་མོ། །སངས་རྒྱས་རྣམ་པར་སྣང་མཛད་ཀྱིས་བྱང་ཆུབ་སེམས་དཔའི་
སེམས་ཀྱི་གནས་བཤད་པ་ལེའུ་བཅུ་སྟེ། བམ་པོ་དང་པོ། སངས་རྒྱས་ཀྱི་བུ་ཐམས་ཅད་ཐལ་མོ་སྦྱོར་བ་སངས་རྒྱས་ཐམས་ཅད་ཀྱི་ཚུལ་ཁྲིམས་ཆེན་པོ་བཤད་པ་སེམས་

66-1-115a

ཐག་པ་ནས་ཉོན་ཅིག། མང་པོ་ཚོགས་པ་ཡིད་བསྡུས་ཏེ་ཉོན་ཅིག། བདག་ལ་ཀུན་ཏུ་ལྟུང་བ་ཡོད་པར་ཤེས་མ་མཐོལ་ཚངས་བྱོས་ཤིག །མཐོལ་ཚངས་བྱས་ན་བདེ་བར་འགྱུར་རོ།།
མཐོལ་ཚངས་མ་བྱས་ན་སྡིག་ཕྱིར་ཞིང་ཐབ་ཏུ་སྐྱེའོ། །ཀུན་ཏུ་ལྟུང་བ་མེད་ན་མ་སྨ་བར་འཁོད་ཅིག་དང༌། ཀུན་ཀྱང་གཙང་མར་མངོན་ནོ། །ལེགས་པ་ཆེན་པོ་ཡོད་པའི་
རྣམས་དང༌། དགེ་བསྙེན་དང༌། དགེ་བསྙེན་མ་ལ་སོགས་པ་བརྟག་པར་ཉོན་ཅིག །སངས་རྒྱས་མྱ་ངན་ལས་འདས་པའི་ཕྱིར་ན་མཆོད་རྟེན་ལས་ཆོས་བྱེད་པའི་ཚེ་སོ་
སོར་ཐར་པ་ལ་བཙུད་ཅིང་ལྕི་བ་དང༌། གུས་ཤིང་རིན་ཆེར་བྱོས་ཤིག །སོ་སོར་ཐར་པ་ཞེས་བྱ་བའི་ཚུལ་ཁྲིམས་ནི། འདི་ཡིན་ནོ། །ཚུལ་ཁྲིམས་འདི་བཟུང་ན་མུན་
པ་ལས་སྣང་བར་ཕྲད་པ་དང་མཚུངས་སོ། །མི་དབུལ་པོ་ལས་ནོར་ཆེན་པོ་ཐོབ་པ་དང་མཚུངས་སོ། །ནད་པ་སྨན་རྙེད་པ་དང་མཚུངས་སོ། །བཙོན་ཁྲི་མུན་ནས་
ཕྱུང་བ་དང་མཚུངས་སོ། །ལམ་རིང་པོར་སོང་བ་ལས་སླར་འཁོར་བ་དང་མཚུངས་ཏེ། འདི་ནི། ཀུན་གྱི་མཁན་པོ་ཆེན་པོ་ཡིན་པར་མངོན་པས་སངས་རྒྱས་འཇིག་
རྟེན་ན་བཞུགས་པ་དང་མི་མཚུངས་པ་མེད་དོ། །འཇིགས་པའི་སེམས་ནི་།སྐྱེ་དཀའ། དགེ་བའི་སེམས་ནི། གཡོ་དཀའ་བས་ན་ཁ་ན་མ་ཐོ་བ་ལས་བརྙས་ཏེ་མེད་

66-1-115b

སྙམ་དུ་བྱས་ན་ཆུའི་ཐིགས་པ་ཆུང་མོད་ཀྱི། རྒྱུན་གྱིས་ན་སྣོད་ཆེན་པོ་འགང་ངོ༌། །ཡུད་ཙམ་གྱི་བར་དུ་སྡིག་བྱས་པས་ན་བསྟིར་མེད་པའི་སེམས་ཅན་དམྱལ་བར་ལྟུང་ངོ༌། །རེ་
ཞིག་མི་ལུས་ཚོར་ན་བསྐལ་པ་ཁྲིའི་བར་དུའང་སླར་མི་ལུས་མི་ཐོབ་བོ། །དར་བའི་ཚེ་མི་སྡོད་དོ། །དཔེར་ན་ནི། རྟ་རྒྱུགས་པ་དང་འདྲ། མིའི་ཚེའང་རྟག་པ་མེད་དེ། དཔའ་
རྒལ་གྱི་ཆུ་འབབ་པ་བས་ཀྱང་མྱུར་ཏེ། དེ་རིང་གསོན་མོད་ཀྱི། སང་གི་གཉའ་ཡང་དཀའོ། །ད་དུས་ཁོ་ན་ལ་བབ་ཀྱི། མང་པོའི་རྣམས་སོ་སོ་ནས་སེམས་གཅིག་ཏུ་འགྲུས་
ཤིང་འབོགས་པ་བཙལ་བའི་རིགས་སོ། །པག་བྱས་ལ་ལེ་ལོ་བླ་ཁྱད་དང༌། ཉལ་བ་དང༌། གཉིད་ཀྱིས་ལོག་ཅིང་རང་ཉམས་ཀྱི་ཡིད་མི་བྱའོ། །མཚན་ཞིང་ནི། སེམས་
བསྡུས་ལ་རྟག་པར་དཀོན་མཆོག་གསུམ་གཟུངས་སུ་བཟུང་ལ་ཕྱལ་བ་དོན་མེད་པ་ལ་ཉོན་མོངས་ངལ་ཆད་ཅིང་ཚེ་ཕྱི་མ་ལའང་རབ་ཏུ་འགྱོད་པ་མཐར་ཅིའང་ཐོབ་པ་
མེད་པར་མི་བྱའོ། །མང་པོའི་རྣམས་གཅིག་ནས་གཅིག་ཏུ་ཚུལ་ཁྲིམས་འདི་བཞིན་ལེགས་པར་བྱོས་ཤིག །དེའི་ཚེ་ན་སངས་རྒྱས་རྣམ་པར་སྣང་མཛད་ཀྱིས་མང་པོའི་
ཕྱིར་ཆུ་བོ་གངྒཱའི་བརྒྱ་སྟོང་གི་བྱེ་མ་སྙེད་ཀྱིས་བརྗོད་དུ་མེད་པའི་ཆོས་ཀྱི་སྒོ་མོའི་མདོ་ཕྱེ་སྟེ། དེའི་ནང་ནས་སེམས་ཀྱི་གནས་སྤུ་ཉག་མའི་མགོ་རྙེད་དོ། །སྔ་མ་འདས་པའི་

66-1-116a

སངས་རྒྱས་ཐམས་ཅད་ལའང་བཤད་དོ། །ད་ལྟར་གྱི་སངས་རྒྱས་ལའང་དེ་བཞིན་འཆད་དོ། །མ་འོངས་པའི་སངས་རྒྱས་ཐམས་ཅད་
ལའང་དེ་བཞིན་འཆད་པར་འགྱུར་རོ། །དུས་གསུམ་གྱི་བྱང་ཆུབ་སེམས་དཔའ་སློབས་པ་དང༌། སློབ་པ་དང༌། སློབ་པར་འགྱུར་རོ། །ངས་བསྐལ་པ་བརྒྱའི་བར་དུ་
སེམས་ཀྱི་གནས་འདི་བྱས་པས་ན། ངའི་མཁན་པོ་རྫོགས་ལོངས་སྤྱོད་པའི་སྐུ་ཞེས་བྱའོ། །ཁྱེད་སངས་རྒྱས་ཐམས་ཅད་ཀྱིས་ངས་བཤད་དོ་ཅོག་གཅིག་ནས་གཅིག་
ཏུ་སེམས་ཅན་ཐམས་ཅད་ལ་སེམས་ཀྱི་གནས་ལམ་ཕྱེ་ཞིག །དེ་ནས་པདྨོའི་སྙིང་པོའི་སྣོད་ཀྱི་ཁམས་ན་གནམ་གྱི་འོད་ལྷམ་མེ་ལྷང་དེ་བའི་སེངྒེའི་གདན་གྱི་སྟེང་
ནས་སངས་རྒྱས་རྣམ་པར་སྣང་མཛད་ཀྱིས་འོད་བཏང་སྟེ། འོག་གི་མེ་ཏོག་སྟོང་གི་ཐོག་གི་སངས་རྒྱས་ལ་སྦྲན་ཏེ་ངའི་སེམས་ཀྱི་གནས་ཀྱི་ཆོས་ཀྱི་སྒོ་མོའི་ལེའུ་
གཟུངས་སུ་ཟུངས་ལ་དེངས་ཤིག །ཡང་གཅིག་ནས་གཅིག་ཏུ་འབུམ་ཕྲག་བརྒྱའི་ཡང་ཕྲག་སྟོང་གི་ཤཱཀྱ་ཐུབ་པས་སེམས་ཅན་ཐམས་ཅད་ལ་མཐར་གྱིས་ངའི་ཡན་
ཆད་ཀྱིས་སེམས་ཀྱི་གནས་ཀྱི་ཆོས་ཀྱི་སྒོ་མོའི་ལེའུ་ཤོད་དེ་ཁྱོད་ལ་སོགས་པ་སེམས་གཅིག་ཏུ་གཟུངས་སུ་ཟུངས་ལ་བྱོས་ཤིག །དེ་ནས་མེ་ཏོག་སྟོང་གི་ཐོག་གི་སངས་

66-1-116b

རྒྱས་འབུམ་ཕྲག་བརྒྱའི་ཡང་ཕྲག་སྟོང་གི་ཤཱཀྱ་ཐུབ་པ་པདྨོའི་སྣོད་ཀྱི་ཁམས་ན་ལྷམ་མེ་ལྷང་ངེ་བའི་སེངྒེའི་ཁྲི་ལས་འདས་ཏེ། སོ་སོ་ནས་མཆི་ཕྱག་འཚལ་ཏེ་ཕྱིར་ནུར་ནས་
ལུས་ཀུན་གྱིས་བསམ་གྱིས་མི་ཁྱབ་པའི་འོད་བཏང་སྟེ། ཀུན་འོད་ཀྱི་ནང་ནས་གྲངས་མེད་པའི་སངས་རྒྱས་བྱུང་སྟེ་གཅིག་ཅར་གྲངས་མེད་པའི་མེ་ཏོག་སྔོན་པོ། སེར་པོ།
དམར་པོ། དཀར་པོས་རྫོགས་ལོངས་སྤྱོད་པའི་སྐུ་སངས་རྒྱས་ལ་ཡོན་དུ་གསོལ་ནས་ཡན་ཆད་སེམས་ཀྱི་ཕྱི་མོའི་ལེའུ་བཤད་པའང་ཁོང་དུ་ཆུད་ནས་སོ་སོར་པདྨོའི་
སྣོད་ཀྱི་ཁམས་ཀྱི་ནང་དུ་ནུབ་སྟེ། རང་བཞིན་གྱི་བསྐལ་པ་སྟོང་པ་ཉིད་ཀྱི་ནང་དུ་ནུབ་ནས་མེ་ཏོག་འོད་ཀྱི་ཏིང་ངེ་འཛིན་ཐོག་མར་བྱུང་བའི་གནས་སུ་སླར་སོང་སྟེ་ཛམྦུའི་
གླིང་བྱང་ཆུབ་ཀྱི་ཤིང་དྲུང་དུ་ཕྱིན་ནས་རང་བཞིན་གྱི་བསྐལ་པ་མེ་ཏོག་འོད་ཀྱི་ཏིང་ངེ་འཛིན་ལས་བྱུང་སྟེ། གདོད་རྡོ་རྗེའི་རྒྱལ་པོའི་གདན་དང༌། འོད་ཤིན་ཏུ་བཟང་པོའི་ཁང་
པར་འདུག་ནས་ཕྱོགས་བཅུའི་ཆོས་རྒྱ་མཚོ་དང་མཚུངས་པ་བཤད་དོ། །དེ་ནས་ཡང་སེངྒེའི་ཁྲི་ལས་ལངས་ཏེ་སུམ་ཅུ་རྩ་གསུམ་གནམ་གྱི་ཕོ་བྲང་དུ་ཕྱིན་ནས་གྲལ་བཅུའི་
ཆོས་བཤད་དོ། །དེ་ནས་ཟུང་མའི་གནམ་དུ་ཕྱིན་ཏེ་ལས་སུ་བྱ་བ་བཅུ་བཤད་དོ། །དེ་ནས་ཡང་ཁྲི་ལས་ལངས་ཏེ་རྒྱལ་ཆེན་རིས་བཞིའི་གནམ་དུ་ཕྱིན་ནས་ཕྱོགས་ཤིང་ལྟ་

66-1-117a

བ་བཅུ་བཤད་དོ། །དེ་ནས་ཡང་འདུག་པའི་ས་ནས་ལངས་ཏེ་འཕྲུལ་དགའི་གནམ་དུ་ཕྱིན་ནས་བསམ་གཏན་མི་འགྱུར་བ་བཅུ་བཤད།
དེ་ནས་ཡང་འདུག་པའི་ས་ནས་ལངས་ཏེ་གནམ་བདེན་གནམ་དུ་ཕྱིན་ནས་ས་བཅུའི་ཆོས་བཤད། དེ་ནས་ཡང་བསམ་གཏན་གཅིག་གི་ནང་དུ་ཕྱིན་ནས་རྡོ་རྗེ་
བཅུ་བཤད། དེ་ནས་ཡང་བསམ་གཏན་གཉིས་ཀྱི་ནང་དུ་ཕྱིན་ནས་བཟོད་པ་བཅུའི་ཆོས་བཤད། དེ་ནས་ཡང་བསམ་གཏན་གསུམ་གྱི་ནང་དུ་ཕྱིན་ནས་སྨོན་
ལམ་བཅུ་བཤད། དེ་ནས་ཡང་བསམ་གཏན་བཞི་པའི་ནང་ཆེན་པོ་ཆེ་བ་དབང་མཆོག་འདུ་མཆེད་གནམ་གྱི་རྒྱལ་པོའི་ཕོ་བྲང་དུ་ཕྱིན་ཏེ་ངའི་ཐོག་མའི་ཕྱི་མོའི་པདྨོ་མེ་
ཏོག་སྣ་ཚོགས་ཀྱི་ཁམས་རྫོགས་ལོངས་སྤྱོད་པའི་སྐུའི་སངས་རྒྱས་ཀྱིས་སེམས་ཀྱི་གནས་ཀྱི་ཆོས་ཀྱི་ཕྱི་མོའི་ལེའུ་བཤད་པ་བཤད་དོ། །གཞན་འབུམ་ཕྲག་བརྒྱའི་
ཡང་ཕྲག་སྟོང་གི་ཤཱཀྱ་ཐུབ་པའང་དེ་བཞིན་ཏེ། གཉིས་སུ་མེད་དོ། །ཐ་དད་པའང་མེད་དོ། །བསམ་གཏན་བསྐལ་པའི་ལེའུའི་ནང་ནས་ཀྱང་ཞིབ་ཏུ་བཤད་དོ། །དེའི་ཚེ་
ཤཱཀྱ་ཐུབ་པ་པདྨོའི་མེ་ཏོག་སྣོད་ཀྱི་ཁམས་ཀྱི་ཤར་ཕྱོགས་ནས་བྱུང་ནས་ལྡིང་པའི་ཁང་བུའི་ནང་དུ་ཞུགས་ནས་བདུད་ཀྱིས་ཆོས་མནོས་པ་བཞིན་དུ་བཤད་ཟིན་ནས་ཡས་

66-1-117b

བབས་ཏེ་ཛམྦུའི་གླིང་གི་ཀ་པི་ལར་སྐྱེས་ནས་ཡུམ་གྱི་མཚན་ནི། ལྷ་མཛེས་ཆེན་མོ། ཡབ་ཀྱི་མཚན་ནི། ཟས་གཙང་མ། ང་བདག་གི་མིང་ནི། སིདྡྷཱ་ཐ་ཞེས་བྱ་སྟེ།
ལོ་བདུན་ན་རབ་ཏུ་བྱུང༌། ལོ་སུམ་ཅུ་ནས་སངས་རྒྱས་སུ་ཕྱིན་ནས་ངའི་མཚན་ནི། ཤཱཀྱ་ཐུབ་པ་ཞེས་བྱ་སྟེ། མི་འགྱུར་བའི་གཙང་མའི་སར་རྡོ་རྗེའི་མེ་ཏོག་གི་ཁྲི་
ལ་འདུག་ནས་དབང་པོ་ཆེན་པོའི་གནམ་གྱི་རྒྱལ་པོའི་ཕོ་བྲང་དུ་ཕྱིན་ཏེ། དེའི་ནང་གི་འདུག་པ་བཅུའི་གནས་མཐར་གྱིས་བཤད། དེའི་ཚེ་སངས་རྒྱས་ཀྱིས་རུས་
གཙང་མ་ཆེན་པོའི་གནམ་གྱི་རྒྱལ་པོ་དྲ་བའི་རྒྱལ་མཚན་མཐོང་བའི་ཕྱིར་གངས་མེད་པའི་ཁམས་དཔེར་ན་དྲ་བའི་བུ་གུ་དང་མཚུངས་པར་བཤད་ན་ཁམས་གཅིག་
ནས་གཅིག་སོ་སོ་མི་མཐུན་ཏེ། ཐ་དད་པའི་གྲངས་མེད་དོ། །སངས་རྒྱས་ཀྱི་ཆོས་ཀྱི་སྒོ་མོ་བཤད་པའང་དེ་དང་འདྲའོ། །ང་ཁམས་འདིར་ལན་བརྒྱད་སྟོང་ཕྱིན་
ཏེ༑ ཁམས་ཛམྦུའི་གླིང་འདིའི་ཕྱིར་རྡོ་རྗེའི་ཁྲི་སྟེང་དུ་འདུག་སྟེ་དབང་པོ་ཆེན་པོའི་གནམ་གྱི་རྒྱལ་པོའི་ཕོ་བྲང་དུ་ཕྱིན་ནས་དེའི་ནང་གི་མང་པོ་ཐམས་ཅད་སེམས་
ཀྱི་གནས་ཀྱི་མདོ་ཆེའོ། །དེ་ནས་གནམ་གྱི་ཕོ་བྲང་ནས་མར་བབས་ཏེ་ཛམྦུའི་གླིང་བྱང་ཆུབ་ཀྱི་ཤིང་དྲུང་དུ་ཕྱིན་ནས་དེའི་སའི་སྟེང་གི་སེམས་ཅན་བླུན་པོ་མ་རབས་

66-1-118a

རྣམས་ཀྱི་ཕྱིར་ཐོག་མ་ཕྱི་མི་རྫོགས་ལོངས་སྤྱོད་པའི་སྐུ་སངས་རྒྱས་ཀྱིས་སེམས་ཀྱི་གནས་ཀྱི་ནང་བཤད་དོ། །སེམས་ཐོག་པ་གཡོས་པ་
ནི༑ རྟག་པར་འོད་སྣང་བའི་ཚུལ་ཁྲིམས་གཅིག་ཁ་ཏོན་དུ་ཀློག་གོ །རྡོ་རྗེ་རིན་པོ་ཆེའི་ཚུལ་ཁྲིམས་ནི། སངས་རྒྱས་ཐམས་ཅད་ཀྱི་ཐོག་མའི་ཕྱི་མོ་ཡིན་ནོ། །བྱང་ཆུབ་
སེམས་དཔའ་ཐམས་ཅད་ཀྱི་ནི། ཐོག་མའི་ཕྱི་མོ་སངས་རྒྱས་ཐམས་ཅད་ཀྱི་ངོ་བོ་ཉིད་ཀྱི་ས་བོན་ནོ། །སེམས་ཅན་ཐམས་ཅད་ལའང་སངས་རྒྱས་ཀྱི་ངོ་བོ་ཉིད་ཀྱི་
སྐལ་བ་ཡོད་དོ། །ཐམས་ཅད་ཀྱི་ཤེས་པ་དང༌། ཁ་དོག་དང༌། སེམས་དང༌། ཡིད་དང༌། སེམས་སོ་ཅོག་ཐམས་ཅད་ཀུན་ཀྱང་སངས་རྒྱས་ཀྱི་ངོ་བོ་ཉིད་ཀྱི་ནང་དུ་
འདུས་སོ། །ཚུལ་ཁྲིམས་ཀྱི་ནང་ན་རྟག་པ་ཡུན་དུ་རྟག་པར་བསོད་ནམས་ཡོད་དོ། །རྟག་པ་ཡུན་དུ་རྟག་པར་ཆོས་ཀྱི་ལུས་ཡོད་དོ། །སོ་སོར་ཐར་པ་འདི་རྣམས་
བཅུ་ནི༑ སངས་རྒྱས་ཀྱི་དབྱིངས་ནས་བྱུང་ནས་ཆོས་ཀྱི་ཚུལ་ཁྲིམས་བྱས་ཏེ་དུས་གསུམ་གྱི་སེམས་ཅན་ཐམས་ཅད་ཀྱིས་གཟུངས་སུ་འཛིན་ཏོ། །ངས་དེ་མང་པོ་འདིའི་
ཕྱིར་ཟད་པའི་མཐའ་མེད་པའི་ཚུལ་ཁྲིམས་ཀྱི་ལེའུ་བཅུ་བསླབས་ཏེ་བཤད་དོ། །རྫོགས་ལོངས་སྤྱོད་པ་ང་བདག་སྟེ། །པདྨོའི་དབུས་སུ་གདོད་བཞུགས་ནས། །མཐའ་

66-1-118b

བཞིའི་མེ་ཏོག་སྟོང་གི་སྟེང༌། །ཤཱཀྱ་ཐུབ་པ་སྟོང་དུ་བཞུགས། །མེ་ཏོག་གཅིག་ཁམས་འབུམ་ཕྲག་བརྒྱ། །ཁམས་དེ་གཅིག་ཀྱང་སྤྲུལ་པ་གཅིག །ཀུན་ཀྱང་བྱང་ཆུབ་
ཤིང་དྲུང་བཞུགས། །མཉམ་པར་སངས་རྒྱས་གནས་སུ་སོན། །དེ་ཡང་འབུམ་ཕྲག་བརྒྱ་པ་སྟོང༌། །རྫོགས་ལོངས་སྤྱོད་པ་རང་བཞིན་ལུས། །སྤྲུལ་པ་འབུམ་ཕྲག་བརྒྱ་
སྟོང་པོ༑ ༑ཀུན་ཀྱང་རྫུ་ཕྲན་མང་པོར་འདྲེན། །གཅིག་ཅར་ང་ཡི་གནས་སུ་འོངས། །སངས་རྒྱས་ང་ཡི་ཚུལ་ཁྲིམས་ཉོན། །ཟིལ་དངར་སྒོ་མོ་དེ་ནས་བྱེ། །འུང་ནས་འབུམ་
ཕྲག་བརྒྱ་སྟོང་པོ། །སླད་དུ་གཙང་མའི་གནས་སུ་ཕྱིན། །ཀུན་ཀྱང་བྱང་ཆུབ་ཤིང་དྲུང་བཞུགས། །ང་ཡི་མཁན་པོ་ཚུལ་ཁྲིམས་ཁ་ཏོན་ལྷོགས། །ཚུལ་ཁྲིམས་ཆེན་པོ་རྟོགས་
པར་ལྔ་བཅུ་བརྒྱད། །ཚུལ་ཁྲིམས་སྣང་ཁྱད་ཉི་ཟླ་བཞིན། །གཅིག་ཏུ་ནོར་བུ་ཡང་ཉོ་འདྲ། །བྱང་ཆུབ་སེམས་དཔའ་རྡུལ་ཕྲན་བཞིན། །འདི་ཡི་ཡོན་གྱིས་ཡང་དག་
འགྲུབ༑ ༑གདོད་མ་རྫོགས་ལོངས་སྤྱོད་པ་ཉིད་ཀྱིས་བླགས། །ངས་ཀྱང་དེ་བཞིན་ཁ་ཏོན་བླགས། །བྱང་ཆུབ་སེམས་དཔའ་གསར་སློབ་པ། །ཀླད་ལ་ཁྱེར་ཞིང་ཁྲིམས་
བཟུང་བཞིན། །ཐུབ་བཞིན་གཅིག་ཏུ་སེམས་ཅན་སྟོན། །ང་ཡི་བདེ་བླག་རྟག་པར་ཉོན། །སངས་རྒྱས་ཆོས་རྣམས་ཚུལ་ཁྲིམས་སྣོད། །སོ་སོར་ཐར་པ་ཤེས་རབ་བཞིན། །

66-1-119a

མང་པོ་ཡིད་ཀུན་བརྟགས་པར་ཆེས། །ཁྱེད་རྣམས་སངས་རྒྱས་ཕྱིན་པར་འོང༌། །ང་ཡི་སངས་རྒྱས་ཕྱིན་ཟིན་ཀྱང༌། །རྟག་པར་འདི་བཞིན་ཡིད་ཆེས་
བྱེད༑ ༑ཚུལ་ཁྲིམས་ལེའུ་ཀུན་ཆོག་གཙང་ཟིན། །ཡིད་སེམས་ཡོད་པ་ཐམས་ཅད་ནི། །ཀུན་ཀྱང་སངས་རྒྱས་ཁྲིམས་ཀྱིས་བསྡུ། །སེམས་ཅན་སངས་རྒྱས་ཁྲིམས་
མནོད་པ། །དེ་ནས་སངས་རྒྱས་ས་རུ་ཕྱིན། །ཚོར་ཆེན་ས་དང་མཚུངས་ཟིན་ཏེ། །སངས་རྒྱས་ཀུན་གྱི་བུ་ཡང་དག །མང་པོ་ཀུན་གྱིས་གུས་པར་བྱས། །སེམས་གཅིག་
བརྟུལ་ཏེ་ང་ཀློག་ཉོན། །དེའི་ཚེ་ན་ཤཱཀྱ་ཐུབ་པའི་སངས་རྒྱས་ཐོག་མ་བྱང་ཆུབ་ཤིང་དྲུང་བཞུགས་བླ་ན་མེད་པའི་གཡུང་དྲུང་རྫོགས་པའི་བྱང་ཆུབ་བོ། །བྱང་ཆུབ་སེམས་
དཔའི་ཐོག་མ་སོ་སོར་ཐར་པའི་འདུད་པ་ནི། ཕ་མ་དང༌། དགེ་འདུན་དང༌། དཀོན་མཆོག་གསུམ་ལ་སྲི་ཞུ་དང༌། ཡིད་དང་མི་འགལ་བར་བྱའོ། །སྲི་ཞུ་བྱས་ཏེ་བླ་མའི་
ཡིད་དང་མ་འགལ་བ་ནི། ཆོས་ཟབ་མོར་ཐོབ་པའི་གཞུང་སྟེ། སྲི་ཞུའི་མིང་ནི། ཚུལ་ཁྲིམས་སོ། །མིང་གཅིག་ཏུ་ནི། སྡོམ་པ་དང༌། གཏོང་བའོ། །དེ་ནས་འོད་
སྣང་བ་གྲངས་མེད་པ་འབྱུང་ངོ༌། །དེའི་ཚེ་འབུམ་ཕྲག་བརྒྱ་སྟོང་མང་པོ་ཚོགས་པ་བྱང་ཆུབ་སེམས་དཔའ་རྣམས་དང༌། གཟུགས་ཡོད་པའི་ཁམས་ཀྱི་གནམ་བཅོ་བརྒྱད་

66-1-119b

དང༌། འདོད་པའི་ཁམས་ཀྱི་གནམ་རིམ་པ་དྲུག་གི་ལྷ་དང༌། རྒྱལ་པོ་ཆེན་པོ་རྣམས་ཐལ་མོ་སྦྱར་ཏེ། སེམས་གཅིག་ཏུ་མཉན་ནས་སངས་རྒྱས་ཀྱི་ཚུལ་ཁྲིམས་ཆེན་པོ་
བླགས་ཏེ་བྱང་ཆུབ་སེམས་དཔའ་རྣམས་ལ་བཀའ་སྩལ་པ། ང་ད་ལྟར་ཟླ་བ་ཕྱེད་ཕྱེད་ཅིང་བདག་གིས་སངས་རྒྱས་ཐམས་ཅད་ཀྱི་ཚུལ་ཁྲིམས་ཁ་ཏོན་དུ་ཀློག་གོ །ཁྱེད་
ལ་སོགས་པ་ཐོག་མ་སེམས་བསྐྱེད་པའི་བྱང་ཆུབ་སེམས་དཔའ་ཐམས་ཅད་ཀྱིས་ཀྱང་ཁ་ཏོན་དུ་ལྷོགས་ཤིག །སེམས་གཡོས་ཏེ་ཕྱོགས་བཅུ་དང༌། གཡོ་ཞིང་བསྐྱེད་
པ་བཅུ་དང༌། རྡོ་རྗེ་བཅུ་དང༌། ས་བཅུའི་བྱང་ཆུབ་སེམས་དཔའ་རྣམས་ཀྱིས་ཀྱང་ཁ་ཏོན་དུ་ལྷོགས་ཤིག །འུང་ན་ཚུལ་ཁྲིམས་ཀྱི་འོད་ཁ་ནས་བྱུང་སྟེ་རྒྱུ་ཡོད། རྐྱེན་
མེད་པའི་འོད་མ་ཡིན་ཏེ། འོད་སྔོན་པོ་དང༌། དམར་པོ་དང༌། སེར་པོ། དཀར་པོ། ནག་པོའང་མ་ཡིན། ཁ་དོག་ཀྱང་མ་ཡིན། སེམས་ཀྱང་མ་ཡིན། ཡོད་པའང་
མ་ཡིན༑ མེད་པའང་མ་ཡིན། རྒྱུ་རྐྱེན་གྱི་ཆོས་ཀྱང་མ་ཡིན་ཏེ། སངས་རྒྱས་ཐམས་ཅད་ཀྱི་ནི། གདོད་མ་ཕྱི་མོ་བྱང་ཆུབ་སེམས་དཔའ་ཐམས་ཅད་ཀྱི་ནི། ལམ་གྱི་རྩ་
བ་བས་ན། མང་པོ་ཐམས་ཅད་དང༌། སངས་རྒྱས་ཀྱི་བུ་རྣམས་ཀྱི་རྩ་བའི་ཕྱི་མོ་ཞེས་བྱའོ། །འདི་ལྟ་སྟེ། སངས་རྒྱས་ཀྱི་བུ་རྣམས་ཀྱིས་ཀྱང་གཟུངས་སུ་བཟུང་བའི་རིགས་

66-1-120a

སོ༑ ༑ལེགས་པར་བསླབ་པའི་རིགས་སོ། །སངས་རྒྱས་ཀྱི་བུ་རྣམས་བརྟག་པར་ཉོན་ཅིག །སངས་རྒྱས་ཀྱི་ཚུལ་ཁྲིམས་ནོད་ན་ནི་རྒྱལ་པོ་
དང༌། རྒྱལ་བུ་དང༌། བློན་པོ་ཆེ་ཕྲ་དང༌། དགེ་སློང་ཕོ་མོ་དང༌། གཟུགས་ཀྱི་ཁམས་ཀྱི་གནམ་བཅོ་བརྒྱད་དང༌། འདོད་པའི་ཁམས་གནམ་དྲུག་དང༌། གདོལ་པ་
དང༌། ཉིང་གྲུམ་དང༌། ཕོ་གཡེམ་དང༌། མོ་གཡེམ་དང༌། བྲན་ཕོ་མོ་དང༌། ལྷ་མ་སྲིན་སྡེ་བརྒྱད་དང༌། ཕྱག་བརྙན་དང༌། བྱོལ་སོང་དང༌། འཕྲུལ་ཞིང་འགྱུར་
བའི་མི་ལ་སོགས་ཏེ་ཆོས་ཀྱི་མཁན་པོའི་ཚིག་བརྡ་ཕྲད་པའི་རྣམས་ཐམས་ཅད་ཚུལ་ཁྲིམས་མནོད་དུ་རུང་སྟེ། ཀུན་ཀྱང་མིང་རབ་ཏུ་གཙང་མ་ཞེས་བྱའོ། །སངས་
རྒྱས་ཀྱིས་སངས་རྒྱས་ཀྱི་བུ་རྣམས་ལ་བཀའ་སྩལ་པ། སོ་སོར་ཐར་པ་ལ་ཕས་ཕམ་པ་བཅུ་ཡོད་དོ། །སངས་རྒྱས་ཀྱི་ཚུལ་ཁྲིམས་མནོས་པ་ནི། ཚུལ་ཁྲིམས་
འདི་ཁ་ཏོན་དུ་མ་བླགས་ན། བྱང་ཆུབ་སེམས་དཔའ་ཡང་མ་ཡིན། སངས་རྒྱས་ཀྱི་ས་བོན་ཡང་མ་ཡིན། ངའང་འདི་བཞིན་དུ་ཁ་ཏོན་དུ་ཀློག་གོ །ལོབས་ཟིན་
པའི་བྱང་ཆུབ་སེམས་དཔའ་ཐམས་ཅད་དང༌། ཕྱིས་སློབ་པའི་བྱང་ཆུབ་སེམས་དཔའ་ཐམས་ཅད་དང༌། ད་ལྟར་སློབ་པའི་བྱང་ཆུབ་སེམས་དཔའ་ཐམས་ཅད་ལ་ངས་

66-1-120b

སོ་སོར་ཐར་པའི་གཟུངས་ཀྱི་མདོ་ཙམ་ཞིག་བཤད་ཀྱི། བསླབ་ཅིང་གཟུངས་སུ་གཟུང་བའི་རིགས་སོ། །སངས་རྒྱས་ཀྱིས་སངས་རྒྱས་ཀྱི་བུ་རྣམས་ལ་བཀའ་སྩལ་པ། བདག་
གིས་བསད་པ་དང༌། མི་གཞན་གསོད་དུ་བཅུག་པ་དང༌། ཐམས་ཅད་ཀྱིས་གསོད་པ་གསོད་པ་ལ་སྡོད་པ་གསོད་པ་མཐོང་ན་དགའ་བར་སེམས་པ། སྔགས་དང༌། རྔད་
མོ་བྱས་ཏེ་བསད་པ། གསད་པའི་རྒྱུ། གསད་པའི་རྐྱེན། གསད་པའི་ཆོས་བྱེད་པ། གསོད་པའི་ལས་བྱེད་པ་ལ་སོགས་ཏེ་སེམས་ཡོད་དོ་ཅོག་ལ་ཆེད་ཀར་གསད་དུ་
མི་རུང༌། འདི་ལྟ་སྟེ། བྱང་ཆུབ་སེམས་དཔའ་དེ་ནི། རྟག་པར་སྙིང་རྗེ་བ་དང༌། སྲི་ཞུ་ཆེ་ཞིང་མི་འགལ་བའི་སེམས་རྟག་པར་གཡོས་ཏེ་བགས་ཀྱིས་སེམས་ཅན་ཐམས་
ཅད་ཀྱིར་མདའ་དང༌། འོར་བ་བྱ་བའི་རིགས་སོ། །བདག་གིས་རང་ཉམས་སམ་ཏེ་སྙིང་ཚིམ་པར་སེམས་ཅན་བསད་ན། དེ་ནི། བྱང་ཆུབ་སེམས་དཔའི་ཕས་
ཕམ་པའོ། །སངས་རྒྱས་ཀྱི་བུ་བདག་གིས་མ་བྱིན་པར་བླངས་སམ། ཕ་ལོག་པོ་མ་བྱིན་པར་ལེན་དུ་བཅུག་གམ། ཐབས་ཀྱིས་མ་བྱིན་པར་བླངས་སམ། མ་བྱིན་
པར་ལེན་པའི་རྒྱུ། མ་བྱིན་པར་ལེན་པའི་རྐྱེན། མ་བྱིན་པར་ལེན་པའི་ལས་བྱེད་པ། སྔགས་སྒྱུ་མ་བྱས་ཏེ་ནོར་ཁྱེར་བ་ལ་སོགས་ཏེ་ལྷ་མ་སྲིན་དང༌། བདག་པོ་

66-1-121a

ཡོད་པ་དང༌། ཡང་བློའི་ནོར་རྫས་དང༌། ནོར་རྫས་སོ་ཅོག་ལ་ཁབ་དང༌། རྩྭ་ཉག་མ་གཅིག་ལངས་ཆེད་ཀར་མ་བྱིན་པར་བླང་དུ་མི་
རུང་ངོ༌། །བྱང་ཆུབ་སེམས་དཔའ་ནི། སངས་རྒྱས་ཀྱི་རང་བཞིན་སྐྱེད་ལ། སྲི་ཞུའི་ཡིད་དང་མི་འགའ་ཞིང༌། བྱམས་ཤིང་སྙིང་རྗེ་བར་བྱས་ཏེ་རྟག་པར་སེམས་
ཅན་ནོ་ཅོག་གི་ཡོན་ཏན་དང་བསོད་ནམས་བསྐྱེད་པའི་རིགས་སོ། །དེ་ལ་སླར་ལོག་པར་མིའི་ནོར་རྫས་མ་བྱིན་པར་བླངས་ན་བྱང་ཆུབ་སེམས་དཔའི་ཕས་ཕམ་
པའོ༑ ༑སངས་རྒྱས་ཀྱི་བུ་བདག་མི་ཚངས་པར་སྤྱོད་དམ། གཞན་མི་ཚངས་པར་སྤྱོད་པར་བསྟན་ནམ། བུད་མེད་དོ་ཅོག་ལ་མི་ཚངས་པར་སྤྱོད་པར་བྱེད་པ་
དང༌། གཞན་ལ་མི་ཚངས་པར་སྤྱོད་པ་དང༌། མི་ཚངས་པར་སྤྱོད་པའི་རྒྱུ་དང༌། མི་ཚངས་པར་སྤྱོད་པའི་རྐྱེན་དང༌། མི་ཚངས་པར་སྤྱོད་པའི་ཆོས་བྱེད་པ་དང་།
མི་ཚངས་པར་སྤྱོད་པའི་ལས་བྱེད་པ་དང༌། བྱོལ་སོང་དང༌། ལྷ་དང༌། ལྷ་མ་སྲིན་གྱི་བུ་མོ་ལ་མི་ཚངས་པར་སྤྱོད་པ་དང༌། ཆོས་དང་འགལ་བའི་མི་ཚངས་པར་སྤྱོད་
ན༑ བྱང་ཆུབ་སེམས་དཔའ་ནི། སྲི་ཞུ་དང་མི་འགལ་བའི་སེམས་ཀྱིས་སེམས་ཅན་ཐམས་ཅད་ཐར་པའི་ར་མདའ་བྱ་ཞིང་ཆོས་གཙང་མ་གཞན་ལ་སྦྱིན་པའི་རིགས་

66-1-121b

སོ༑ ༑དེ་ལ་སླར་མིའོ་ཅོག་ལ་མི་ཚངས་པར་སྤྱོད་པ་བསྐྱེད་དེ་བྱོལ་སོང་དང༌། མ་དང༌། བུ་མོ་དང༌། སྲིང་མོ་ལ་སོགས་ཏེ་གཉེན་པ་དྲུག་ལ་མི་ཚངས་པར་སྤྱོད་པ་བྱས་
ཏེ་བྱམས་ཤིང་སྙིང་རྗེ་བ་མེད་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །སངས་རྒྱས་ཀྱི་བུ་བདག་གིས་རྫུན་བྱས་སམ། ཕ་རོལ་པོ་རྫུན་ཟེར་བར་བསྟན་
ཏམ༑ ཐབས་ཀྱིས་རྫུན་བྱས་པ་དང༌། རྫུན་གྱི་རྒྱུ་བྱས་པ་དང༌། རྫུན་གྱི་རྐྱེན་བྱས་པ་དང༌། རྫུན་གྱི་ཆོས་བྱེད་པ་དང༌། རྫུན་གྱི་ལས་བྱེད་པ་དང༌། མཐོང་བ་ལ་མ་
མཐོང་ཞེས་ཟེར་བ་དང༌། མ་མཐོང་བ་ལ་མཐོང་ཞེས་ཟེར་བ་དང༌། ལུས་དང་སེམས་ཀྱིས་རྫུན་བྱས་པ་དང༌། བྱང་ཆུབ་སེམས་དཔའ་ནི། རྟག་པར་ཚིག་དྲང་པོ་སྐྱེ་ཞིང་
གཅིག་ཏུ་ན་སེམས་ཅན་གྱི་ཚིག་དྲང་པོ་བསྐྱེད་པ་ཡིན་ན། དེ་ལ་སླར་ལོག་པར་སེམས་ཅན་ཐམས་ཅད་ཀྱི་ཚིག་མི་དྲང་བ་དང༌། ཡོན་པོ་ལ་ལྟ་བ་དང༌། ཡོན་པོའི་
ལས་བྱེད་པར་བསྐྱོད་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །སངས་རྒྱས་ཀྱི་བུ་སྨྱོ་བའི་ཁུ་བ་བདག་ཚོང་ངམ། ཕ་ལོག་པོ་སྨྱོ་བའི་ཁུ་བ་ཚོང་བར་བསྟན་
ཏམ༑ ཐབས་ཀྱིས་སྨྱོ་བའི་ཁུ་བ་ཚོང་ངམ། སྨྱོ་བའི་ཁུ་བ་ཚོང་བའི་རྒྱུ་བྱེད་དམ། སྨྱོ་བའི་ཁུ་བ་ཚོང་བའི་རྐྱེན་བྱེད་དམ། སྨྱོ་བའི་ཁུ་བ་ཚོང་བའི་ཆོས་བྱེད་དམ། སྨྱོ་བའི་

66-1-122a

ཁུ་བ་ཚོད་བའི་ལས་བྱེད་པ་ལ་སོགས་ཏེ་སྨྱོ་བའི་ཁུ་བ་འོ་ཅོག་ཚོང་དུ་མི་རུང༌། སྨྱོ་བའི་ཁུ་བའི་རྐྱེན་གྱིས་ཁ་ན་མ་ཐོ་བ་སྐྱེའོ། །བྱང་ཆུབ་སེམས་དཔའ་ནི།
སེམས་ཅན་ཐམས་ཅད་ལ་སྣང་ཞིང་ཐར་པའི་ཤེས་རབ་བསྐྱེད་པའི་རིགས་སོ། །སླར་ལོག་པར་སེམས་ཅན་ཐམས་ཅད་ཀྱི་ཕྱིན་ཅི་ལོག་གི་སེམས་བསྐྱེད་ན་བྱང་ཆུབ་
སེམས་དཔའི་ཕས་ཕམ་པའོ། །སངས་རྒྱས་ཀྱི་བུ་རབ་ཏུ་བྱུང་བ་དང༌། མ་བྱུང་བ་དང༌། བྱང་ཆུབ་སེམས་དཔའ་དག་དགེ་སློང་དང༌། དགེ་སློང་མའི་ཉེས་པ་བདག་
གིས་འཕྱས་སུ་བྱས་སམ། གཞན་འཕྱས་བྱེད་པར་བསྟན་ཏམ། འཕྱ་བའི་རྒྱུ་བྱས་སམ། འཕྱ་བའི་རྐྱེན་བྱས་སམ། འཕྱ་བའི་ཆོས་དང༌། འཕྱ་བའི་ལས་བྱེད་ན།
བྱང་ཆུབ་སེམས་དཔའ་ནི། མུར་འདུག་དང༌། ཐེག་པ་ཆུང་ངུ་རྣམ་གཉིས་བྱེད་པའི་མི་སངས་རྒྱས་ཀྱི་ཆོས་ཀྱི་ནང་ན་ཆོས་མ་ཡིན། ཚུལ་ཁྲིམས་མ་ཡིན་ཞེས་ཟེར་ན།
རྟག་པར་སྙིང་རྗེ་བསྐྱེད་དེ་ངན་པའི་རྣམས་ཐེག་པ་ཆེན་པོ་ལ་ཡིད་དགའ། ཡིད་ཆེས་པར་བསྟན་ཅིང་བསླབ་པའི་རིགས་ན། དེ་ལ་བྱང་ཆུབ་སེམས་དཔའ་སླར་
ལོག་པར་སངས་རྒྱས་ཀྱི་ཆོས་ལ་ངེས་ཤེས་བཤད་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །སངས་རྒྱས་ཀྱི་བུ་ལ་ལ་ཞིག་བདག་གིས་བདག་བསྟོད་

66-1-122b

ཅིང་ཕར་སྨོད་པ་དང༌། གཞན་ལ་བདག་བསྟོད། ཕར་སྨོད་པར་སྟོན་པ། སྨོད་པའི་རྒྱུ། སྨོད་པའི་རྐྱེན་བྱེད་པ། སྨོད་པའི་ཆོས་དང༌། སྨོད་པའི་ལས་བྱེད་ན། བྱང་ཆུབ་
སེམས་དཔའ་ནི། སེམས་ཅན་ཐམས་ཅད་ཀྱི་སྐྱིན་པར་རྨད་བབ་ཅིང་ངན་སེམས་པ་ནི། བདག་གིས་བླངས་ཏེ་དགེ་ཞིང་ལེགས་པ་ནི། གཞན་ལ་སྦྱིན་པའི་རིགས་ན། ལ་
ལ་ཞིག་གིས་བདག་གི་ལེགས་པ་ནི། བསྙད། གཞན་གྱི་ལེགས་པ་ནི། བཅབས་ཏེ་གཞན་ལ་རྨད་བབ་པར་བྱས་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །
སངས་རྒྱས་ཀྱི་བུ་བདག་སེར་སྣ་ཆེའམ། གཞན་སེར་སྣ་ཆེ་བར་སྟོན་ཏམ། སེར་སྣ་ཆེ་བའི་རྒྱུ་བྱེད་དམ། སེར་སྣའི་ཆོས་བྱེད་དམ། སེར་སྣའི་ལས་བྱེད་ན། བྱང་ཆུབ་སེམས་
དཔའ་ནི། དབུལ་པོ་འོངས་སོ་ཅོག་དང༌། གཞན་ཇི་འདོད་པ་བཞིན་དགོས་སོ། །བྱང་ཆུབ་སེམས་དཔའ་སེམས་ལ་ངན་དུ་སེམས་ཤིང་སེམས་ལ་གཤེ་བ་དང༌། དོང་
ཚེ་གཅིག་གམ། ཁབ་གཅིག་གམ། རྩྭ་ཉག་མ་གཅིག་མི་སྟེར་རམ། ཆོས་འདོད་པ་ཞིག་འོངས་ན་ཚིག་གཅིག །ལེའུ་གཅིག །རྡུལ་ཙམ་གྱི་ཆོས་ཀྱང་མ་བཤད་ལ།
སླར་ངག་ངན་པས་སྤྱོས་ཏེ་རྨ་ཕབ་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །སངས་རྒྱས་ཀྱི་བུ་བདག་ཁྲོའམ། མི་ཕ་ལོག་པོ་ཁྲོ་བར་སྟོན་ཏམ། ཁྲོ་བའི་རྒྱུ་

66-1-123a

བྱེད་དམ། ཁྲོ་བའི་རྐྱེན་བྱེད་དམ། ཁྲོ་བའི་ཆོས་བྱེད་དམ། ཁྲོ་བའི་ལས་བྱེད་ན། བྱང་ཆུབ་སེམས་དཔའ་ནི། ཐམས་ཅད་ཀྱི་ནང་ན་
དགེ་བའི་རྩ་བསྐྱེད་ཅིང་འཐབ་ཅིང་རྩོད་པ་མེད་པར་བྱས་ལ་རྟག་པར་སྙིང་རྗེ་བསྐྱེད་ཅིང་བྱ་བའི་རིགས་ཀྱི། ཕྱིར་ལོག་པར་སེམས་ཅན་ཐམས་ཅད་ཀྱི་ནང་ན་
སེམས་ཅན་མ་ཡིན་པ་ལ་ཁ་ངན་པས་གཤེ་ཞིང་ལག་པས་འཚོག་པ་དང༌། རལ་གྲི་དང༌། དབྱུག་པས་གདབ་ཅིང་བརྡེགས་ཀྱང་སྙིང་བརྩེ་མ་བྲི་སྟེ་ཕ་ལོག་
པོ་འགྱོད་ཅིང་ཚིག་འཇམ་པོས་འཆགས་ཤིང་གནོང་བ་བསྐུར་ཀྱང་ཁྲོ་བའི་མདུད་པ་མ་བཀྲོལ་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །སངས་
རྒྱས་ཀྱི་བུ་ལ་ལ་ཞིག་གིས་དཀོན་མཆོག་གསུམ་ལམ་ཡིན་ཞེས་ཟེར་རམ། གཞན་དཀོན་མཆོག་གསུམ་ལམ་ཡིན་ཞེས་ཟེར་བར་བསྟན་ནམ། མ་ཡིན་
ཞེས་ཟེར་བའི་རྒྱུ་དང༌། རྐྱེན་བྱེད་དམ། མ་ཡིན་པའི་ཆོས་བྱེད་དམ། མ་ཡིན་པའི་ལས་བྱེད་ན། བྱང་ཆུབ་སེམས་དཔའ་ནི། མུར་འདུག་དང༌། མ་རབས་
ཀྱི་ངན་ཚིག་གཅིག་སངས་རྒྱས་ཀྱི་སྒྲ་སྐད་མ་ཡིན་ཞེས་ཟེར་བ་ཞིག་མཐོང་ངམ་ཐོས་ན་མདུང་རྩེ་ཁ་གསུམ་པ་སུམ་བརྒྱས་སྙིང་ལ་ཟུག་པ་དང་མཚུངས་ན།

66-1-123b

བདག་གི་ཁ་ནས་མ་ཡིན་ཞེས་ཟེར་བ་ལྟ་སྨོས་ཀྱང་ཅི་དགོས་ཏེ། ཡིད་ཆེས་པའི་སེམས་སྲི་ཞུ་དང་མི་འགལ་བའི་སེམས་བསྐྱེད་པའི་རིགས་ན། སླར་ལོག་པར་མ་རབས་
ལོག་པ་ལ་ལྟ་ཞིང་མ་ཡིན་ཞེས་ཟེར་བའི་གྲོགས་བྱེད་ན། དེ་ནི། བྱང་ཆུབ་སེམས་དཔའི་ཕས་ཕམ་པའོ། །དགེ་ཞུགས་སྤྱོད་པའི་རྣམས་ནི། བྱང་ཆུབ་སེམས་
དཔའི་སོ་སོར་ཐར་པ་འདི་བསླབ་པའི་རིགས་སོ། །འདིའི་ནང་ནས་རྡུལ་ཕྲ་མོ་ཙམ་ཡང་གཞིག་ཏུ་མི་རུང་ན་ཚུལ་ཁྲིམས་བཅུ་ཚང་བར་བཤིག་པ་ལ་ལྟ་སྨོས་ཀྱང་ཅི་
དགོས༑ ལ་ལ་ཞིག་གིས་ཚུལ་ཁྲིམས་བཤིག་པ་ཞིག་ན། ད་ལྟར་གྱི་ལུས་ལ་བྱང་ཆུབ་སེམས་དཔའི་སེམས་བསྐྱེད་པའི་ལས་མ་ནུས་ཏེ། རྒྱལ་པོའི་གྲལ་
ཡང་སྟོར། འཁོར་ལོ་བསྐོར་བའི་རྒྱལ་པོའི་གྲལ་ཡང་སྟོར། དགེ་སློང་དང༌། དགེ་སློང་མའི་གྲལ་ཡང་སྟོར། གཡོས་ཤིང་ཕྱོགས་པ་བཅུ་དང༌། བསྐྱེད་ཅིང་གསོད་
བ་བཅུ་དང༌། ཆོས་རྡོ་རྗེ་དང་མཚུངས་པ་བཅུ་དང༌། ས་བཅུའི་སངས་རྒྱས་ཀྱི་ངོ་བོ་ཉིད་རྟག་པའོ། །ཡོན་ཏན་ཟབ་མོ་ལ་སོགས་པ་ཟད་པར་སྟོར་ནས་ངན་སོང་གསུམ་དུ་
ལྷུང་སྟེ་བསྐལ་པ་གཉིས་གསུམ་གྱི་བར་དུ་ཕ་མ་དང༌། དཀོན་མཆོག་གསུམ་གྱི་མིང་མཁན་ཀྱང་མི་ཐོས་ཏེ། དེ་བས་ན་གཅིག་ཀྱང་གཞིག་ཏུ་མི་རུང་ངོ༌། །ཁྱེད་ལ་སོགས་

66-1-124a

པ་བྱང་ཆུབ་སེམས་དཔའ་ལོབས་པ་དང༌། སློབས་པ་དང༌། སློབ་པར་འགྱུར་བའི་རྣམས་ཚུལ་ཁྲིམས་འདི་བཅུ་བསླབས་ལ་གུས་
པར་བྱོས་ཏེ་རྟག་པར་གཟུངས་སུ་གཟུང་བའི་རིགས་སོ། །གསལ་བར་ནི། ལེའུ་བརྒྱད་ཁྲི་བའི་ནང་ནས་རྒྱ་ཆེར་བཤད་དོ། །སངས་རྒྱས་ཀྱིས་བྱང་ཆུབ་སེམས་
དཔའ་རྣམས་ལ་བཀའ་སྩལ་པ། ཕས་ཕམ་པ་བཅུ་ནི། བཤད་ཟིན་ཏོ། །ལྟུང་བ་བཞི་བཅུ་རྩ་བརྒྱད་ནི། སངས་རྒྱས་ཀྱི་བུ་རྒྱལ་པོའི་གྲལ་ཐོབ་པའི་ཚེ་དང༌།
འཁོར་ལོས་བསྐོར་བའི་རྒྱལ་པོའི་གྲལ་ཐོབ་པའི་ཚེ་དང༌། བློན་པོའི་གྲལ་ཐོབ་པའི་ཚེ་དང༌། སྔར་བྱང་ཆུབ་སེམས་དཔའི་ཚུལ་ཁྲིམས་མནོད་པའི་རིགས་སོ།།
འུང་ཏང་ལྷ་མ་སྲིན་ཐམས་ཅད་ཀྱང་རྒྱལ་པོའི་ལུས་དང༌། བློན་པོའི་ལུས་ཀྱི་རིམ་གྲོ་དང༌། སྐྱབས་བྱེད་དོ། །སངས་རྒྱས་ཐམས་ཅད་ཀྱང་དགྱེས་སོ། །ཚུལ་ཁྲིམས་
ཐོབ་ཟིན་ན་སྲི་ཞུ་དང་མི་འགལ་བའི་སེམས་དང༌། སེམས་ལ་གུས་པར་བྱས་པའི་སེམས་བསྐྱེད་དེ་གྲལ་མཐོན་པོ་ན་འདུག་པའི་མཁན་པོ་དང༌། སློབ་དཔོན་
དང༌། ཐེག་པ་ཆེན་པོ་ལ་ཚངས་པར་སྤྱོད་དུ་མཚུངས་པ་དང༌། མཚུངས་པར་མཐོང་བ་དང༌། ལས་མཐུན་པར་བྱེད་པ་མཐོང་ན་ལངས་ཏེ་བསུ་ལ་ཕྱག་འཚལ་ཏེ་ནད་དྲི་

66-1-124b

བའི་རིགས་སོ། །བྱང་ཆུབ་སེམས་དཔའ་སླར་དྲེགས་པའི་སེམས་དང༌། ལེ་ལོའི་སེམས་དང༌། གླེན་པའི་སེམས་བསྐྱེད་དེ་མ་ལངས། མ་བསུ། ཕྱག་མ་བྱས་ཏེ། ཅི་ལའང་
ཆོས་བཞིན་དུ་ཞེ་ས་དང༌། རི་མོ་དང༌། བདག་གི་ལུས་དང༌། ཡུལ་མཁར་དང༌། པོ་མོ་དང༌། ནོར་རིན་པོ་ཆེ་བདུན་ལ་སོགས་ཏེ་ནོར་རོ་ཅོག་བཙོངས་ལ་དགོས་སོ་ཅོག་མ་
སྦྱར་ཏེ༑ དེ་ལྟར་མ་ནུས་ན་ལྟུང་བའོ། །སངས་རྒྱས་ཀྱི་བུ་ལ་ལ་ཆེད་ཀར་ཆང་འཐུང་ན་ཆད་གི་ཉེས་པ་སྐྱེས་ཏེ། དགེ་བའི་བསོད་ནམས་གྲངས་མེད་པ་སྟོར་ཏོ། །ལ་ལ་ཞིག་
གིས་བདག་གི་ལུས་དང་ལག་གིས་ཆང་སྣོད་བླངས་ཏེ་མི་ཕ་རོལ་པོ་ལ་བྱིན་ཏེ་བླུད་ན་ཚེ་རབས་ལྔ་བརྒྱའི་བར་དུ་ལག་པ་མེད་པར་འོང་ན། བདག་འཐུང་བ་ལྟ་སྨོས་ཀྱང་ཅི་
དགོས༑ འདི་ལྟ་སྟེ། མི་འོ་ཅོག་ཐམས་ཅད་དང༌། སེམས་ཅན་ཐམས་ཅད་ལ་ཆང་འཐུང་བར་བསྟན་དུ་མི་རུང་ངོ༌། །བདག་རང་འཐུང་བ་ལྟ་སྨོས་ཀྱང་ཅི་དགོས་ཏེ། བདག་
ཆེད་ཀར་འཐུང་བ་དང༌། ཕ་རོལ་པོ་ལ་བདར་བ་ནི། ལྟུང་བའོ། །སངས་རྒྱས་ཀྱི་བུ་ཤ་ཆེད་ཀར་ཟོས་པ་དང༌། ཤ་འོ་ཅོག་བཟར་མི་རུང་སྟེ། ཟོས་ན་སྙིང་རྗེ་ཞིང་བྱམས་
པའི་རང་བཞིན་གྱི་ས་བོན་ཆད་པས་སེམས་ཅན་ཐམས་ཅད་ཀྱིས་མཐོང་ནས་འཇིགས་ནས་སྤོང་ངོ༌། །དེ་ལྟ་བས་ན། བྱང་ཆུབ་སེམས་དཔའ་སེམས་ཅན་གྱི་ཤ་བཟར་

66-1-125a

མི་རུང་ངོ༌། །ཤ་ཟོས་པ་ནི། སྡིག་གྲངས་མེད་དེ། ཤ་ཟོས་ན་ལྟུང་བའོ། །སངས་རྒྱས་ཀྱི་བུ་དཀུ་བ་རྣམ་ལྔ་བཟར་མི་རུང་ངོ༌། །སྒོག་པ་
དང༌། ཙོང་དང༌། རྒྱ་སྒོག་དང༌། རི་སྒོག་རྣམས་དང༌། ཤིང་ཀུན་དང་འདི་རྣམས་ལྔ་ཁ་ཟས་སོ་ཅོག་གི་ནང་དུ་བཟར་མི་རུང་ངོ༌། །ལ་ལ་ཞིག་ཆེད་ཀར་ཟོས་ན་ལྟུང་
བའོ༑ ༑སངས་རྒྱས་ཀྱི་བུ་སེམས་ཅན་ཐམས་ཅད་ཀྱིས་ཚུལ་ཁྲིམས་བརྒྱད་དང༌། ཚུལ་ཁྲིམས་ལྔ་དང༌། ཚུལ་ཁྲིམས་བཅུ་དང༌། རྩ་བ་རྣམ་པ་བཞི་བཤིག་པ་
དང༌། ལོག་པ་བདུན་དང༌། གནོད་པ་བརྒྱད་ཀྱི་ཚུལ་ཁྲིམས་བཤིག་པའི་སྡིག་བྱེད་པ་མཐོང་ན་མཐོལ་ཚངས་བྱེད་དུ་གཞུག་པའི་རིགས་སོ། །དེ་ལས་
བྱང་ཆུབ་སེམས་དཔའ་མ་བསྟན་ཏེ་མཐོལ་ཚངས་བྱེད་དུ་མ་བཅུག་ན། ལྷན་ཅིག་འདུག་འདུག་ཅིང་ཚངས་པར་སྤྱོད་དུ་མཚུངས་པའི་དགེ་འདུན་རྣམས་གཅིག་
ཏུ་ཚོགས་ཏེ་ཚུལ་ཁྲིམས་བཤད་པའི་ཚེ་སྡིག་དངོས་སུ་བྱུང་གི་ཉེས་པ་མཐོལ་ཚངས་བྱེད་དུ་ཆུག་ཅིག །མ་བཅུག་ན་ལྟུང་བའོ། །སངས་རྒྱས་ཀྱི་བུ་མཁན་པོ་
ཐེག་པ་ཆེན་པོ་ལ་ལྷན་ཅིག་ཏུ་ལྟ་བ། ལྷན་ཅིག་ཏུ་ལས་བྱེད་པ། དགེ་འདུན་གྱི་ཁང་ཁྱིམ་དང༌། མཁར་དུ་འོངས་པ་མཐོང་ན་རྒྱང་གྲགས་སྟོང་གི་ལམ་ན་

66-1-125b

ཚུར་འོངས་ན་ནི། བསུ། འགྲོ་བ་ནི། བསྐྱལ་ཅིང་ཕྱག་འཚལ་ཏེ་བཀུར་སྟི་དང༌། རི་མོ་དང༌། ཉིན་གཅིག་ཅིང་དུས་གསུམ་དུ་རི་མོ་དང་ཉི་མ་གཅིག་གི་ཟན་དུ་གསེར་སྲང་
གསུམ་གྱི་ཁ་ཟས་དང༌། ཁྲི་སྟན་དང༌། ཆོས་ཀྱི་མཁན་པོ་ཅི་འདོད་དོ་ཅོག་དགོས་ཀྱང་ཀུན་སྦྱོར་ཏེ་བྱིན་ལ་རྟག་པར་ཆོས་ཀྱི་མཁན་པོ་གཉེར་ཏེ་དུས་གསུམ་དུ་ཆོས་བཤད་
དེ་ཉིན་གཅིག་ཅིང་དུས་གསུམ་དུ་ཕྱག་གསུམ་པར་འཚལ་ལ་ཁྲོ་བའི་སེམས་དང༌། མྱ་ངན་གྱི་སེམས་མི་སྐྱེ་བར་བགྱིས་སོ། །ཆོས་ཀྱི་ཕྱིར་ལུས་དང་བསྡོས་ཏེ་ཆོས་
གསོལ་ལོ། །དེ་ལྟར་མ་བྱས་ན་ལྟུང་བའོ། །སངས་རྒྱས་ཀྱི་བུ་གང་ལའང་རུང་སྟེ། ཚུལ་ཁྲིམས་དང༌། མདོ་སྡེ་འཆང་བའི་ཁང་ཁྱིམ་ཆེན་པོའི་ནང་ན་ཆོས་འཆད་པ་
ཡོད་ན་བྱང་ཆུབ་སེམས་དཔའ་གསར་དུ་སློབ་པ་ཚུལ་ཁྲིམས་གྱི་གླེགས་བམ་ཁྱེར་ཏེ་ཆོས་ཀྱི་མཁན་པོའི་གནས་སུ་སོང་ལ་གསོལ་ཏེ་དྲི་ཞིང་མནོད་པའི་རིགས་
སོ༑ ༑ལ་ལ་ཞིག་རི་དང༌། ཚལ་དང༌། ཤིང་གི་དྲུང་དང༌། དགེ་འདུན་གྱིས་དང༌། ཁྱིམ་གྱི་ནང་དང༌། ཆོས་འཆད་དོ་ཅོག་གི་སར་ཕྱིན་པར་བྱས་ཏེ་མཉན་ཅིང་འདོད་
པའི་ཤན་གནས་སུ་སོང་སྟེ་མ་མཉན། མ་མནོས་ན་ལྟུང་བའོ། །སངས་རྒྱས་ཀྱི་བུ་སེམས་ནི། ཐེག་པ་ཆེན་པོ་དང་འགལ་ཞིང་རྟག་པར་སངས་རྒྱས་ཀྱི་ཡི་གེ་དང༌། ཚུལ་

66-1-126a

ཁྲིམས་ལ་འདུག་ཀྱང་ཁར་སྨྲ་ན་སངས་རྒྱས་ཀྱི་བཤད་པ་མ་ཡིན་ཞེས་ཟེར་ན། རྟག་པར་ཐེག་པ་ཆུང་ངུ་རྣམ་གཉིས་དང༌། མུར་
འདུག་གི་ཆོས་ལ་ལྟ་ཞིང་ལོག་པར་ལྟའོ་ཅོག་གི་ཚུལ་ཁྲིམས་དང༌། ཆོས་ཀྱི་ཡི་གེ་གཟུངས་སུ་བཟུང་ན་ལྟུང་བའོ། །སངས་རྒྱས་ཀྱི་བུ་མི་ནད་ཀྱིས་བཏབ་བོ་ཅོག་
རྟག་པར་རིམ་གྲོ་བྱས་ཏེ་གསོས་ལ་སངས་རྒྱས་དང་མཚུངས་པར་བྱས་ན་དགེ་བའི་བསོད་ནམས་རྣམ་པ་བརྒྱད་ཀྱི་ནང་ན་ནད་པ་ལ་ལྟ་ཞིང་གསོས་པའི་དགེ་བའི་
བསོད་ནམས་ནི། བསོད་ནམས་ཀྱི་དམ་པའོ། །ཕ་མ་དང༌། མཁན་པོ་དང༌། དགེ་འདུན་དང༌། སློབ་མའམ། དབང་པོ་མ་ཚང་བ་ནད་དོ་ཅོག་གིས་བཏབ་ཅིང་ཉོན་
མོངས་ན་ཀུན་ཀྱང་གསོས་ཏེ་སོས་པར་བྱའོ། །དེ་ལ་བྱང་ཆུབ་སེམས་དཔའ་སེམས་ཅན་ལ་ལྟ་གཤེ་ཞིང་ངན་སེམས་ཀྱིས་དགེ་འདུན་གྱི་ཁྱིམ་དང༌། ཡུལ་མཁར་
དུ་མ་ཕྱིན་པ། དབྱེ་དང༌། རི་ལུང་དང༌། མཁར་དང༌། ཚལ་ན་ནད་པ་འདུག་པ་མཐོང་སྟེ་ར་མདའ་དང༌། རིམ་གྲོ་མ་བྱས་ན་ལྟུང་བའོ། །སངས་རྒྱས་ཀྱི་བུ་
རལ་གྲི་དང༌། མདའ་གཞུ་དང༌། མདུང་དང༌། སྟ་རེ་ལ་སོགས་ཏེ་འཐབ་མོའི་སྤྱད་མཚོན་ཆ་དང༌། སེམས་ཅན་གསོད་པའི་སྤྱད་དང་འདྲ་བ་རྒྱ་རྒྱ་མོ་ལ་སོགས་པ་འཆད་

66-1-126b

དུ་མི་རུང་ངོ༌། །བྱང་ཆུབ་སེམས་དཔའ་ནི། ཕ་མ་གཞན་གྱིས་བསད་ཀྱང་ཤ་མི་གླན་ན། སེམས་ཅན་ཐམས་ཅད་བསད་པ་ལྟ་སྨོས་ཀྱང་ཅི་དགོས། མཚོན་ཆ་ཆེད་ཀར་
འཆང་བ་ན། ལྟུང་བའོ། །འདི་ལྟ་བུའི་ཚུལ་ཁྲིམས་རྣམ་བཅུ་ནི། བསླབས་ཏེ་རྟག་པར་གཟུངས་སུ་གཟུང་བའི་རིགས་སོ། །འོག་མ་ལེའུ་དྲུག་གི་ནང་ན་རྒྱ་ཆེར་བཤད་
དོ༑ ༑སངས་རྒྱས་ཀྱིས་སངས་རྒྱས་ཀྱི་བུ་རྣམས་ལ་བཀའ་སྩལ་པ། སངས་རྒྱས་ཀྱི་བུ་ཁེ་འདོད་པའི་ཕྱིར་སེམས་ངན་པ་བསམ་སྟེ་ཉི་འོག་གི་ཡུལ་དུ་ཕོ་ཉར་འདྲུལ་
བ་དམག་གི་གཡུལ་བཤམས་ཏེ། དམག་བསྐྱོད་ནས་འཐབས་ཏེ་སེམས་ཅན་མང་པོ་བསད་ན། བྱང་ཆུབ་སེམས་དཔའ་དམག་གི་ནང་དུ་སོང་ཞིང་ཕན་ཚུན་དུ་འདུལ་
ཡང་མི་རུང་ན་ཆེད་ཀར་ཡུལ་གྱི་དགྲ་བྱེད་པ་ལྟ་སྨོས་ཀྱང་ཅི་དགོས། དེ་ལ་ཆེད་ཀར་བྱེད་པ་ནི། ལྟུང་བའོ། །སངས་རྒྱས་ཀྱི་བུ་བླ་འབངས་དང༌། བྲན་ཕོ་མོ་དང༌། ཕྱུགས་
བདག་སྣ་དྲུག་དང༌། གཤིན་སྒྲོམ་རོ་གཞུག་པའི་སྣོད་ལ་སོགས་པ་ཁེ་དང་ཚོང་སྤོགས་བདག་གིས་ཀྱང་བགྱི་བའི་མི་རིགས་ན། གཞན་ལ་བྱེད་པར་བསྟན་པ་ལྟ་སྨོས་
ཀྱང་ཅི་དགོས་ཏེ། དེ་ལ་ཆེད་ཀར་བྱེད་པ་ནི། ལྟུང་བའོ། །སངས་རྒྱས་ཀྱི་བུས་ངན་སེམས་བསྐྱེད་དེ་ཕ་ལོག་པ་དགེ་བ། དེས་པ། ཆོས་ཀྱི་མཁན་པོ། དགེ་འདུན་རྒྱལ་

66-1-127a

པོ༑ ཡ་རབས་བཙུན་པ་ལ་མ་ཉེས་པར་ལོག་པ་བདུན་དང༌། ཕམ་པ་བཅུ་དང༌། ཕ་མ་དང༌། ཕུ་བོ་ནུ་བོ་དང༌། གཉེན་པ་རྣམ་དྲུག་གི་
ཚུལ་ཁྲིམས་བཤིག་གོ །ཞེས་སྐུར་ན། སྲི་ཞུ་དང་མི་འགལ་ཞིང་བྱམས་ཤིང་སྙིང་རྗེ་བའི་སེམས་བསྐྱེད་པའི་རིགས་ཀྱི། དེ་ལ་སླར་ལོག་པའི་གནོད་པ་བསྐྱེད་
ན་མི་བདེ་བའི་གནས་སུ་ལྷུང་ན་ལྟུང་བའོ། །སངས་རྒྱས་ཀྱི་བུ་ངན་སེམས་བསྐྱེད་དེ་ཆེད་ཀར་མེ་ཆེན་པོ་བཏང་ལ་རི་དང༌། ཚལ་དབྱེ་དང༌། རི་ལུང་དབྱར་ཟླ་ར་
བ་མན་ཆད། སྟོན་ཟླ་ཐ་ཆུང་ཡན་ཆད། བསྲེགས་སམ། ལ་ལ་ཞིག་གིས་མེ་བཏང་སྟེ་གཞན་གྱི་ཁང་ཁྱིམ་དང༌། མཁར་དང༌། གྲོང་དང༌། དགེ་འདུན་
གྱི་ཁྱིམ་དང༌། ཞིང་དང༌། སྐྱེད་ཤིང་དང༌། ལྷ་མ་སྲིན་དང༌། བླའི་དཀོར་ལ་སོགས་ཏེ་བདག་པོ་ཡོད་དོ་ཅོག་གི་རྫས་སྲེག་ཏུ་མི་རུང་ངོ༌། །ལ་ལ་ཞིག་གིས་
ཆེད་ཀར་བསྲེགས་ན་ལྟུང་བའོ། །སངས་རྒྱས་ཀྱི་བུ་སངས་རྒྱས་ཀྱི་སློབ་མ་བདག་དང༌། མུར་འདུག་དང༌། གཉེན་རྣམ་དྲུག་ལ་སོགས་ཏེ། དགེ་བའི་བཤེས་
གཉེན་ནོ་ཅོག་ཀུན་ཀྱང་ཅིའང་ཐེག་པ་ཆེན་པོའི་ཡི་གེ་དང༌། ཚུལ་ཁྲིམས་ནོད་ཅིང་གཟུངས་སུ་འཛིན་བར་བསྟན་པའི་རིགས་སོ། །གཞུང་དང་ལུགས་ཤེས་ཤིང་

66-1-127b

བྱང་ཆུབ་སེམས་དཔའི་སེམས་བསྐྱེད་པ་དང༌། བསྐྱེད་ཅིང་གསོལ་བའི་སེམས་བཅུ་དང༌། རྡོ་རྗེའི་ཆོས་ཀྱི་སེམས་གཡོ་བར་བསྟན་ཏེ། གཅིག་ནས་གཅིག་ཏུ་གོ་
རིམ་དང༌། ཆོས་ཀྱིས་ཆོ་ག་ཤེས་པར་བྱའོ། །བྱང་ཆུབ་སེམས་དཔའ་ལ་བྱང་ཆུབ་སེམས་དཔས་ངན་སེམས་དང༌། ཞེ་སྡང་བསྐྱེད་དོ། །གཞན་ཉན་ཐོས་ཀྱི་ཐེག་
པ་ཆུང་དུ་རྣམ་གཉིས་ཀྱི་ཚུལ་ཁྲིམས་དང༌། ཡི་གེ་དང༌། མུར་འདུག་དང༌། ལོག་པར་ལྟ་བའི་བཤད་པ་བསྟན་པ་ན་ལྟུང་བའོ། །སངས་རྒྱས་ཀྱི་བུ་ལེགས་པའི་
སེམས་ཀྱིས་སྔར་ཐེག་པ་ཆེན་པོའི་གོ་ཆ་དང༌། ཚུལ་ཁྲིམས་དང༌། ཡི་གེ་བསླབས་ནས་རྒྱ་ཆེར་ཕྱེ་ནས་གཞུང་གི་རོ་ཅི་བྲོ་བ་ཤེས་ནས་བྱང་ཆུབ་སེམས་དཔའ་
གསར་དུ་སློབ་པ་རྒྱད་གྲགས་བརྒྱ་སྟོང་གི་ལམ་ནས་ཐེག་པ་ཆེན་པོའི་ཡི་གེ་དང༌། ཚུལ་ཁྲིམས་འདོད་ཅིང་འོང་བ་མཐོང་ན་ཆོས་ཀྱི་ཕྱིར་དཀའ་ཐུབ་སྤྱོད་པ་ཆོས་བཞིན་
བཤད་པའི་རིགས་སོ། །དཀའ་ཐུབ་ཅེས་བྱ་བ་ནི། ལུས་བསྲེགས་པ། ལག་ངར་བསྲེགས་པ། སོར་མོ་བསྲེགས་པའོ། །དེ་ལ་ལུས་དང༌། ལག་ངར་དང༌། སོར་
མོ་བསྲེགས་ཏེ་སངས་རྒྱས་ཐམས་ཅད་ལ་ཡོན་དུ་མ་གསོལ་ན། དེའི་རབ་ཏུ་བྱུང་བའི་བྱང་ཆུབ་སེམས་དཔའ་མ་ཡིན་ནོ། །སྟག་དང༌། སྤྱང་ཀི་དང༌། སེངྒེ་ལྟོགས་པ་

66-1-128a

ལ་སོགས་པ་དང༌། འདྲེ་ལྟོགས་པ་ལ་སོགས་པ་ཐམས་ཅད་ལ་ལུས་ཀྱི་ཤ་དང༌། རྐང་ལག་གཏོང་ཕོད་པར་བྱས་ཏེ་བྱིན་ལ། དེ་ནས་
གཅིག་ནས་གཅིག་ཏུ་མཐར་གྱིས་ཡང་དག་པའི་ཆོས་བཤད་དེ། སེམས་ནི། ཕྱེ། ཡིད་ནི། གོལ་བར་བྱའོ། །དེ་ལ་བྱང་ཆུབ་སེམས་དཔའ་བདག་གསོ་བའི་
ཁེ་འདོད་པའི་ཕྱིར་ལན་གླན་པའི་རིགས་པ་ནི། མ་གླན་གྱི། ཡི་གེ་དང༌། ཚུལ་ཁྲིམས་རི་མོ་དང༌། འབྲུ་ཕྱིན་ཅི་ལོག་ཏུ་བཤད་ནས་སྔ་ཕྱི་མེད་པར་དཀོན་
མཆོག་གསུམ་ལ་འཕྱ་ཞིང་འཆད་པ་ནི། ལྟུང་བའོ། །སངས་རྒྱས་ཀྱི་བུ་བདག་ཁ་ཟས་དང༌། ནོར་རྫས་དང༌། གསོ་བའི་ཁེ་དང༌། མིང་སྙན་པའི་ཕྱིར་རྒྱལ་པོ་
དང༌། རྒྱལ་བུ་དང༌། བློན་པོ་ཆེན་པོ་ལ་སོགས་པ་གཉེན་ཞེས་ཟེར་ཏེ། སྙེམས་ཤིང་ནན་གྱིས་ནོར་སློང་ལ། བཙན་ངག་གིས་བསྡིགས་ཏེ་ནན་གྱིས་ནོར་དང༌།
ཁེ་ཚོལ་ལོ་ཅོག་གི་མིང་ནི། ངན་པ་མང་པོ་ཚོལ་ཞེས་བྱའོ། །གཞན་ལའང་སྙིང་རྗེ་མེད་ཅིང་སྲི་ཞུ་དང་མི་འགལ་བའི་སེམས་ཡོང་མེད་པར་བསྟན་པ་ནི། ལྟུང་
བའོ༑ ༑སངས་རྒྱས་ཀྱི་བུ་ཚུལ་ཁྲིམས་ཁ་ཏོན་དུ་ཀློག་པ་སློབ་པ་ན་ཉིན་གཅིག་ཅིང་དུས་དྲུག་ཏུ་བྱང་ཆུབ་སེམས་དཔའི་ཚུལ་ཁྲིམས་བཟུང་ལ་དེའི་གཞུང་དང༌། དོན་

66-1-128b

སངས་རྒྱས་ཀྱི་ངོ་བོ་ཉིད་ཤེས་པར་བྱའོ། །བྱང་ཆུབ་སེམས་དཔའ་ཚུལ་ཁྲིམས་ཀྱི་ཡོན་ཏན་ཚིག་གཅིག་ལེའུ་གཅིག་ཀྱང་མི་ཤེས་པར་སྒྱུ་མའི་ཚིག་ཏུ་ནུས་ཞེས་ཟེར་བ་
ནི༑ བདག་ལ་བརྙས་ཤིང་བསླུས། གཞན་ལའང་བརྙས་ཏེ་ཆོས་སོ་ཅོག་རྣམ་པ་གཅིག་ཀྱང་མི་ཤེས་པར་གཞན་ལ་མཁན་པོ་བྱེད་ཅིང་ཚུལ་ཁྲིམས་སྟོན་པ་ནི། ལྟུང་
བའོ༑ ༑སངས་རྒྱས་ཀྱི་བུ་ངན་སེམས་བསྐྱེད་དེ། ཚུལ་ཁྲིམས་འཛིན་པའི་དགེ་བའི་ལག་ན་པོག་སྣོད་ཁྱེར་ཏེ་བྱང་ཆུབ་སེམས་དཔའི་ལས་བྱེད་པ་ལ་མཐོང་ནས་
ཕན་ཚུན་གཉིས་ཀྱིས་བར་དུ་བར་བཅུག་སྟེ། འཕགས་པའི་མི་ལ་བརྙས་མ་ཤིན་བྱེད་ཅིང་ངན་མི་བྱེད་པ་མེད་དོ། །ཞེས་སྐུར་ཏེ། དེ་ལྟ་བུ་ཆེད་ཀར་བྱས་ན་ལྟུང་
བའོ༑ ༑སངས་རྒྱས་ཀྱི་བུ་སྙིང་རྗེ་སྤྱད་དེ་ཅིའང་མི་གསད་པར་བཏང་བའི་ལས་བྱེད་ཅིང་ཕོའོ་ཅོག་ནི། བདག་གི་ཕ་ཡིན། མོའོ་ཅོག་ནི། བདག་གི་མ་ཡིན། བདག་
སྔོན་ཆད་ཀྱི་ཚེ་རབས་ལ་གར་སྐྱེས་སོ་ཅོག་ནའང་དེ་དག་ལས་མ་སྐྱེས་པ་མེད་པས་ན། འགྲོ་བ་དྲུག་གི་སེམས་ཅན་བདག་གི་ཕ་མ་ཡིན་ཏེ། དེ་བསད་ཅིང་ཟོས་ན་
བདག་གི་ཕ་མ་བསད་དོ། །གཅིག་ཏུ་ན་བདག་གི་ལུས་རྙིང་པ་བསད་དོ། །ས་དང་ཆུ་ཐམས་ཅད་ནི། བདག་གི་ལུས་སྔ་མ་ཡིན་ནོ། །མེ་དང་རླུང་ངོ་ཅོག་ནི། བདག་གི་

66-1-129a

གཟུགས་ཀྱི་ཕྱི་མོ་ཡིན་པས་རྟག་པར་གསོན་པོར་བཏང་བའི་ལས་བྱེད། གར་སྐྱེས་གར་སྐྱེས་ཀྱང་སེམས་ཅན་གསོད་པ་མཐོང་ན།
ཐབས་སྤྱད་དེ་བདག་གིས་འོར་བ་དང་ར་མདའ་བྱས་ཏེ་ཉོན་མོངས་ཤིང་ཕོངས་པ་ཐར་པར་བྱའོ། །རྟག་པར་བྱང་ཆུབ་སེམས་དཔའི་ཚུལ་ཁྲིམས་བཤད་དེ་བསྟན་
བསླབས་ནས་སེམས་ཅན་ཐར་པའི་ར་མདའ་བྱའོ། །ཕ་མ་དང༌། བུ་ཕོ་དང་ནུ་བོ་ཞིག་ཤི་ན་དེ་ཉིན་པར་ཆོས་ཀྱི་མཁན་པོ་གཉེར་ཏེ་བྱང་ཆུབ་སེམས་དཔའི་ཚུལ་ཁྲིམས་
བཤད་ན་དེའི་བསོད་ནམས་ཀྱིས་ཤི་བ་དེ་སངས་རྒྱས་ཐམས་ཅད་དང་ཕྲད་དེ་མཐོ་རིས་སུ་སྐྱེའོ། །དེ་ལྟར་མ་བྱས་ན་ལྟུང་བའོ།།    །།ཆོས་ཀྱི་རྒྱ་མོ། བམ་པོ་
གཉིས་པ་སྟེ། ཐ་མ། འདི་ལྟ་སྟེ། ཚུལ་ཁྲིམས་འདི་བཅུ་བསླབས་ན་སེམས་གུས་པར་གཟུངས་སུ་གཟུང་བའི་རིགས་སོ། །སྡིག་བཀྲུ་བའི་ལེའུའི་ནང་ནས་ཀྱང་
ཚུལ་ཁྲིམས་གཅིག་པུ་གཅིག་ནས་རྒྱ་ཆེ་ཞིང་གསལ་བར་བཤད་དོ། །སངས་རྒྱས་ཀྱིས་སངས་རྒྱས་ཀྱི་བུ་ལ་བཀའ་སྩལ་པ། ཁྲོས་པའི་ལན་ཁྲོས་པས་མི་གླན། བརྡེག་
པའི་ལན་བརྡེག་པས་མི་གླན། ཕ་མ་དང༌། ཕུ་ནུ་བོ་དང་གཉེན་རྣམ་དྲུག་བསད་ཀྱང་ཤ་གླན་དུ་མི་རུང་ངོ༌། །གཞན་ཞིག་གིས་བདག་གི་རྒྱལ་པོ་བསད་ཀྱང་ཤ་གླན་དུ་མི་རུང་ངོ༌། །སྲོག་གཅོད་ཀྱང་ཤ་

66-1-129b

གླན་ན་སྲི་ཞུའི་ཆོས་དང་འགལ་ལོ། །བྲན་ཕོ་མོ་ལ་ངག་ངན་པས་སྤྱོས་ཤིང་བརྡེགས་ལ་ཉིན་གཅིག་ཅིང་ལས་ངན་པ་རྣམ་གསུམ་བསྐྱོད་པ་ལའང་སྡིག་གྲངས་མེད་ན།
ཆེད་ཀར་ལོག་པ་སྣ་བདུན་གྱི་སྡིག་བྱས་པ་ལྟ་སྨོས་ཀྱང་ཅི་དགོས་ཏེ། རབ་ཏུ་བྱུང་བའི་བྱང་ཆུབ་སེམས་དཔའ་ལ་སྙིང་རྗེ་མེད། གཉེན་རྣམ་དྲུག་ལ་སོགས་པའི་ཤ་
གླན་པ་ཆེད་ཀར་བྱེད་ན་ལྟུང་བའོ། །སངས་རྒྱས་ཀྱི་བུ་གདོད་མ་དང་པོ་རབ་ཏུ་བྱུང་ཏེ་ཅིའང་མི་ཤེས་པར་བདག་དབང་པོ་རྣོ་ལ་མཛངས་པར་རློམ་ཞིང་ལ་ལ་ནི། ལོ་
གྲངས་རྒན་ཞིང་ཕྱུག་བཙན་སྙེམས་ཏེ། ལ་ལ་རུས་ཆེ་ཞིང་ཐབས་མཐོ་བ་དང༌། མང་དུ་ཤེས་པ་དང༌། དབང་ཆེ་བ་དང༌། ནོར་རིན་པོ་ཆེ་སྣ་བདུན་མང་དུ་འདོག་
པས་རྒྱགས་དྲེགས་སྔོན་ཆད་ཆོས་ཤེས་པའི་མཁན་པོ་ལ་ཡི་གེ་དང༌། ཚུལ་ཁྲིམས་མི་གསོལ། མི་ནོད། ཆོས་ཀྱི་མཁན་པོ་ལ་ལ་ནི། རུང་ཆད། ལ་ལ་ནི།
ནས་གཞོན། ལ་ལ་ནི། ཐབས་ཆུང༌། ལ་ལ་ནི། དབུལ། ལ་ལ་ནི། དབང་པོ་མ་ཚང་ཡང་ལེགས་པའི་ཆོས་དབེན་པ་ཡོད་དེ། ཆོས་ཀྱི་ཡི་གེ་དང༌། ཚུལ་
ཁྲིམས་སོ་ཅོག་ཟད་པར་ཤེས་ན་བྱང་ཆུབ་སེམས་དཔའ་གསར་དུ་སློབ་བོ། །ཆོས་ཀྱི་སློབ་དཔོན་མ་རིག་པ་དང༌། ཐབས་ལ་འཕྲལ་གང་དུ་བལྟས་ཤིང་ཆོས་ཀྱི་

66-1-130a

མཁན་པོ་ལ་ཡང་དག་པའི་བདེན་པ་གཞུང་ངོ་ཅོག་གསོལ་ཞིང་ནོད་དུ་མ་འོངས་ན་ལྟུང་བའོ། །སངས་རྒྱས་ཀྱི་བུ་སངས་རྒྱས་འདས་
པའི་ཕྱིན་སེམས་དགེ་བས་སངས་རྒྱས་ཀྱི་ཚུལ་ཁྲིམས་འདོད་ཅིང་ནོད་ན་སངས་རྒྱས་དང༌། བྱང་ཆུབ་སེམས་དཔའི་གཟུགས་ཀྱི་སྤྱན་སྔར་བདག་གི་སེམས་
ལ་ཡི་དམ་བཅས་ཏེ་ཞག་བདུན་གྱི་བར་དུ་སངས་རྒྱས་ཀྱི་སྤྱན་སྔར་མཐོལ་ཚངས་བྱས་ལ་ལྟས་བཟང་པོ་མཐོང་བ་ནི། ཚུལ་ཁྲིམས་ཐོབ་བོ། །ལྟས་
བཟང་པོ་མ་མཐོང་བ་ནི། ཞག་བདུན་གཉིས། བདུན་གསུམ། ལོ་གཅིག་གི་བར་དུ་ལྟས་བཟང་པོ་མཐོང་བའི་དྲོད་ཀྱིས་གཟུང་ངོ༌། །ལྟས་བཟང་པོ་མཐོང་
ནས་སངས་རྒྱས་དང༌། བྱང་ཆུབ་སེམས་དཔའི་གཟུགས་ཀྱི་སྤྱན་སྔར་ཚུལ་ཁྲིམས་མནོད་དོ། །ལྟས་བཟང་པོ་མ་མཐོང་ན་སངས་རྒྱས་དང༌། བྱང་ཆུབ་
སེམས་དཔའི་གཟུགས་ཀྱི་སྤྱན་སྔར་ཚུལ་ཁྲིམས་མ་ནོས་ཀྱང་མིང་ཚུལ་ཁྲིམས་ཐོབ་པ་ཞེས་མི་བྱའོ། །ལ་ལ་ཞིག་གིས་སྔོན་ཆད་བྱང་ཆུབ་སེམས་
དཔའི་ཚུལ་ཁྲིམས་མནོད་པའི་མདུན་དུ་ནོད་ན་ལྟས་བཟང་པོ་མི་དགོས་སོ། །དེ་ཅིའི་ཕྱིར་ཞེ་ན། ཆོས་ཀྱི་མཁན་པོ་གཅིག་ནས་གཅིག་ཏུ་བསྟན་པས་ན།

66-1-130b

ལྟས་བཟང་པོ་མི་དགོས་ཏེ། ཆོས་ཀྱི་མཁན་པོ་དེའི་མདུན་དུ་ཚུལ་ཁྲིམས་མནོས་ན་ཚུལ་ཁྲིམས་ཀྱང་ཐོབ་སྟེ་གུས་པའི་སེམས་སྐྱེའོ། །རྒྱང་གྲགས་སྟོང་ལ་ཚུན་
ཚུན་ཆད་ཚུལ་ཁྲིམས་སྦྱིན་ནུས་པའི་མཁན་པོ་མེད་ལ་སངས་རྒྱས་དང༌། བྱང་ཆུབ་སེམས་དཔའི་གཟུགས་ཀྱི་སྤྱན་སྔར་ཚུལ་ཁྲིམས་ནོད་ན། ལྟས་བཟང་པོ་མཐོང་
བ་དགོས་སོ། །ཆོས་ཀྱི་མཁན་པོ་ལ་ལ་ཞིག་བདག་ཐེག་པ་ཆེན་པོའི་ཡི་གེ་དང༌། ཚུལ་ཁྲིམས་ཤེས་པ་དང༌། རྒྱལ་པོ་དང༌། རྒྱལ་བུ་དང༌། བློན་པོ་རྣམས་བྱམས་
ཤིང་མཛའ་བ་སྙེམས་ཏེ་བྱང་ཆུབ་སེམས་དཔའ་གསར་དུ་སློབ་པ་ཆོས་ཀྱི་ཡི་གེའི་ལུགས་དང༌། ཚུལ་ཁྲིམས་ཀྱི་གཞུང་འདིར་འོངས་པ་ལ་བརྙས་པའི་སེམས་
དང༌། ངན་སེམས་དང༌། ལེ་ལོའི་སེམས་ཀྱིས་གཅིག་པུ་གཅིག་པུ་ནས་འདྲི་བའི་ལན་མ་གླན་ན་ལྟུང་བའོ། །སངས་རྒྱས་ཀྱི་བུ་སངས་རྒྱས་ཀྱི་ཆོས་དང༌། ཚུལ་
ཁྲིམས་ཀྱི་ཡི་གེ་དང༌། ཐེག་པ་ཆེན་པོའི་དྲང་པོའི་ཆོས། དྲང་པོར་མཐོང་བ། དྲང་པོའི་ངོ་བོ་ཉིད། དྲང་པོའི་ཆོས་ཀྱི་ལུས་ཀྱིས་འགྲུས་པར་སློབ་ཅིང་སྤྱོད་སྒོམ་
མི་ནུས་པ་རྣམས་ནི། དཀོན་མཆོག་བདུན་བདུན་བཏང་སྟེ། སླར་ལོག་པར་བལྟས་སྟེ་ཐེག་པ་ཆུང་ངུ་རྣམ་གཉིས་དང༌། མུར་འདུག་གི་ཆོས་དང༌། མ་རབས་ཀྱི་

66-1-131a

གཞུང་ལ་བརྟེན་པ་དང༌། ཨ་བྷི་དྷརྨ་བཤད་པ་སློབ་པ་དང༌། ཐེག་པ་ཆུང་ངུའི་ཡི་གེ་དང༌། འདུག་པར་སློབ་ན། དེ་ནི། སངས་
རྒྱས་ཀྱི་ངོ་བོ་ཉིད་ས་བོན་ཆད་པས་ལམ་འགོག་པས་བསྒྲིབས་པའི་རྒྱུ་རྐྱེན་གྱིས་བྱང་ཆུབ་སེམས་དཔའི་ལམ་མ་ཡིན་ནོ། །དེ་ལྟ་ན་ཆེད་ཀར་བྱས་པ་ནི།
ལྟུང་བའོ། །སངས་རྒྱས་ཀྱི་བུ་སངས་རྒྱས་འདས་པའི་ཕྱིན་ཆོས་འཆང་བ་བདག་པོ་བྱེད་པ་དང༌། དགེ་འདུན་གྱི་ཁྱིམ་བདག་པོ་དང༌། སྟོན་ཅིང་འཕྲུལ་པའི་
བདག་པོ་དང༌། བསམ་གཏན་དུ་འཇུག་པའི་བདག་པོ་དང༌། འགྲོ་ཞིང་འོངས་པའི་བདག་པོ་དང༌། དེ་ལྟ་བུ་བྱེད་ན་བྱམས་པའི་སེམས་བསྐྱེད་ལ་མི་
མཛའ་སྟེ། འཐབ་ཅིང་རྩོད་པའང་དགེ་བར་བསྡུམ་པའི་རིགས་སོ། །དཀོན་མཆོག་གསུམ་གྱི་ནོར་ཡང་དགེ་བའི་བསྲུངས་ཏེ་མ་འོས་པར་མི་སྤྱད། བདག་
གིས་བདག་གི་སྒོར་བབ་པ་དང་མཚུངས་པར་བྱའོ། །དེ་ལ་ལས་ལོག་པར་མང་པོ་འགྲུབ་ཅིང་འབད་པ་དང༌། རང་ཉམས་ཀྱི་སེམས་ཀྱིས་དཀོན་མཆོག་
གསུམ་གྱི་ནོར་སྤྱད་ན་ལྟུང་བའོ། །སངས་རྒྱས་ཀྱི་བུ་སྔོན་ཆད་དགེ་འདུན་གྱི་ཁྱིམ་གྱི་ནང་དུ་འདུག་ལ་བྱང་ཆུབ་སེམས་དཔའ་དང༌། དགེ་སློང་མགྲོན་པ་ཞིག་

66-1-131b

ཕྱིས་དགེ་འདུན་གྱི་ཁང་ཁྱིམ་དང༌། མཁར་དང༌། གྲོང་དང༌། རྒྱལ་པོའི་ཁྱིམ་དང༌། དབྱར་ཚུལ་དུ་ཞུགས་པའི་ཚེ་དང༌། འཁོར་གྱི་ནང་དུ་འོངས་པ་མཐོང་ན་སྔ་ན་
འདུག་པའི་དགེ་འདུན་གྱིས་འོང་ན་ནི། བསུ། འགྲོ་ན་ནི། བསྐྱལ་ཏེ་ཟས་བསྟི་སྟང་དང༌། ཁང་ཁྱིམ་ཉལ་བའི་མལ་ཆ་དང༌། ཁྲི་དང༌། སྣ་སྣ་ནས་སྦྱར་ཏེ་སྦྱིན་
ནོ༑ ༑ལ་ལ་ཞིག་བདག་ལ་ནོར་མེད་ན། བདག་གི་ལུས་དང༌། བུ་ཕོ་དང༌། བུ་མོ་དག་བཙོངས་ཏེ་ཅི་འདོད་པ་ཀུན་སྦྱར་ཏེ་སྦྱིན་དགོས་སོ། །སྦྱིན་པ་བདག་ལ་ལ་
ཞིག་འོངས་ཏེ་དགེ་འདུན་ཕལ་དང༌། དགེ་འདུན་གྱི་མགྲོན་པ་ཞིག་གཉེར་ཏེ་ཡོན་གྱི་ནོར་སྐལ་པ་ཡོད་པའི་སར་དགེ་འདུན་ཁྱིམ་བདག་པོས་དགེ་འདུན་མགྲོན་
པའི་རྣམས་རིམ་གྱིས་གཉེར་བ་བཏང་སྟེ། དེ་ལས་དགེ་འདུན་སྔ་ནས་འདུག་པས་བདག་འབའ་ཞིག་གཉེར་བར་སོང་སྟེ། དགེ་འདུན་མགྲོན་པ་མ་བཏང་ན་དགེ་
འདུན་གྱི་ཁྱིམ་གྱི་བདག་པོ་སྡིག་གྲངས་མེད་པར་ཐོབ་སྟེ་བྱོལ་སོང་དང་མཚུངས་སོ། །དགེ་སྦྱོང་མ་ཡིན། ཤཱཀྱའི་རིགས་ཀྱི་ས་བོན་ཡང་མ་ཡིན་ཏེ། དེ་ལྟར་
བྱས་པ་ནི། ལྟུང་བའོ། །སངས་རྒྱས་ཀྱི་བུ་ཅིའང་གོ་རིམས་སུ་མ་བབ་པར་ལོགས་ཤིག་ཏུ་ཡོན་བླངས་ཤིང་བདག་གིར་བཀུར་དུ་མི་རུང་ངོ༌། །དེ་ལྟ་བུའི་ཡོན་གྱི་ནོར་

66-1-132a

རྫས་ནི༑ ཕྱོགས་བཅུའི་དགེ་འདུན་དབང་སྟེ། དེ་ལ་ལོགས་ཤིག་ཏུ་མནོས་ཤིང་ཁྱེར་ན། ཕྱོགས་བཅུའི་དགེ་འདུན་གྱི་ནོར་བདག་གི་
སྒོར་ཁྱེར་ན་བསོད་ནམས་རྣམ་པ་བརྒྱད་དང༌། སངས་རྒྱས་དང༌། འཕགས་པ་རྣམས་དང༌། མཁན་པོ་དང༌། དགེ་འདུན་དང༌། ཕ་མ་དང༌། ནད་པའི་རྫས་
བདག་གིས་སྤྱད་ཀྱིས་ལྟུང་བའོ། །སངས་རྒྱས་ཀྱི་བུ་བྱང་ཆུབ་སེམས་དཔའ་རབ་ཏུ་བྱུང་བ་དང༌། རབ་ཏུ་མ་བྱུང་བའི་སྦྱིན་བདག་གིས་དགེ་འདུན་གཉེར་ཏེ་
བསོད་ནམས་བསྐྱེད་ཅིང་སྨོན་ལམ་གསོལ་ན། དགེ་འདུན་གྱི་ནང་དུ་སོང་ན་དགེ་བསྐོས་ལ་དྲིས་ཏེ། དེ་རིང་གོ་རིམ་གང་ལ་བབ་པ་གཉེར་ན་ཕྱོགས་བཅུའི་
འཕྲུལ་གྱི་དགེ་འདུན་ཐོབ་བོ། །གུད་ནས་དགྲ་བཅོམ་པ་དང༌། བྱང་ཆུབ་སེམས་དཔའ་དང༌། དགེ་འདུན་ལྔ་བཅུ་གཉེར་བ་བས་གོ་རིམས་སུ་བབ་པའི་
དགེ་འདུན་ཐ་མལ་པ་གཅིག་གཉེར་བ་བསོད་ནམས་ཆེའོ། །དེ་ལས་དགེ་འདུན་གཞན་གཉེར་བ་ནི། མུར་འདུག་ངན་པའི་ཆོས་སོ། །སངས་རྒྱས་བདུན་
ལ་ནི༑ གུད་ནས་གཉེར་བའི་ཆོས་མེད་དོ། །སྲི་ཞུའི་ལམ་དང་འགལ་བས་གུད་ནས་དགེ་འདུན་གཉེར་བ་ནི། ལྟུང་བའོ། །སངས་རྒྱས་ཀྱི་བུ་ངན་སེམས་

66-1-132b

སྤྱད་དེ་གསོ་བའི་ཁེའི་ཕྱིར་ཕོ་མོའི་གཡེམ་པ་ཚོང་བའི་བདག་དར་ཅིང་ཟན་བྱེད་པ་དང༌། བདག་རྡུང་པ། བདག་འདུ་བ་ཕོ་མོའི་མཚན་ལྟ་རྨི་ལམ་བཟང་ངན་
འགྲོ་ལ་པོ་ཞེས་ཟེར། མོ་ཞེས་ཟེར། ལོག་པའི་ཆོས་ཀྱི་སྔགས་སྒྱུ་མ་རང་བཟོར་ཟེར། དགྲ་བསླབ་པའི་ཆོས་བྱེད། དུག་གོ་ཅོག་སྦྱོར་ཞིང་བྱེད་ལ་དུག་རྩི་རྣམ་
པ་བརྒྱ་སྟོང་བྱེད་དེ། སྦྲུལ་དུག། གསེར་དངུལ་མ་བཏུལ་བའི་དུག་དང༌། བྱད་སྟེ་མ་ལ་སོགས་པ་སྙིང་རྗེ་ཡོང་མེད་པ་ལྟ་བུ་ཆེད་ཀར་བྱས་ན་ལྟུང་བའོ། །
སངས་རྒྱས་ཀྱི་བུ་ངན་སེམས་བསྐྱེད་དེ་བདག་གི་ལུས་ཀྱིས་དཀོན་མཆོག་གསུམ་ལ་སྐུར་པ་བྱས་ཏེ་གཞན་ལ་གཉན་སྒྱུ་མ་སྨོས་ཏེ། ཁ་ནི། སྟོང་པ་འཆད་།
ལས་ནི༑ ཡོད་པའི་ལས་བྱེད་ལ། ཐ་མལ་པའི་བུད་མེད་དང༌། སྐྱེས་པའི་སྨྱན་བྱེད་ཅིང་མི་ཚངས་པར་སྤྱོད་པར་སྦྱོར་ཏེ། ཅི་ལའང་མི་འཇིགས་ཤིང་ཆགས་པ་
མེད༑ དུས་དྲུག་ཏུ་མཆོད་སྟོན་བྱེད་པའི་ཉི་མ་དང༌། ལོ་གཅིག་ལ་ཟླ་བ་གསུམ་གསུམ་མཆོད་སྟོན་རྟག་ཏུ་བྱེད་པའི་ཚེ་སེམས་ཅན་གསོད། རྐུན་པོ་དང༌། ཆོམ་
པོ་བྱེད་ཅིང་མཆོད་སྟོན་གྱི་ཚུལ་ཁྲིམས་བཤིག་པ་ནི། ལྟུང་བའོ། །ཚུལ་ཁྲིམས་འདི་བཅུ་བསླབས་ལ་རྟག་པར་གཟུངས་སུ་གཟུང་བའི་རིགས་སོ། །ཁྲིམས་གཟུང་

66-1-133a

བའི་ལེའུའི་ནང་ནས་ཀྱང་རྒྱ་ཆེར་མངོན་པར་བཤད་དོ། །སངས་རྒྱས་ཀྱིས་བཀའ་སྩལ་པ། སངས་རྒྱས་ཀྱི་བུ་སངས་རྒྱས་འདས་
པའི་ཕྱི་ན་ངན་པའི་དུས་ལ་མུར་འདུག་དང༌། མི་ངན་པའོ་ཅོག་དང༌། རྐུན་པོ་ཆེན་པོས་སངས་རྒྱས་དང༌། བྱང་ཆུབ་སེམས་དཔའ་ཕ་མ་དང་མཚུངས་པའི་
གཟུགས་ཚོང་བ་མཐོང་ངམ། ཆོས་དང་ཚུལ་ཁྲིམས་ཀྱི་ཡི་གེ་ཚོང་བ་མཐོང་ངམ། དགེ་སློང་དང༌། དགེ་སློང་མ་ཚོང་ངམ། གཅིག་ཏུ་སེམས་བསྐྱེད་པའི་
བྱང་ཆུབ་སེམས་དཔའ་ཚོང་བ་དང༌། ལ་ལ་ཞིག་སྙིང་རྗེའི་ལས་ལ་མངགས་པའི་འབྲང་ནས་བྲན་ཕོ་བྲན་མོར་བྱས་པ་ཞིག་བྱང་ཆུབ་སེམས་དཔས་དེ་ལྟ་བུ་
མཐོང་ན་བྱམས་པའི་སེམས་བསྐྱེད་དེ་ཐབས་ཀྱིས་ར་མདའ་དང༌། སྐྱབས་བྱས་ཏེ་གནས་གནས་ན་འཁོད་དོ་ཅོག་ཀྱང་སླར་སློབ་ཅིང་སྟོན་ཅིག། སངས་རྒྱས་
དང༌། བྱང་ཆུབ་སེམས་དཔའི་གཟུགས་དང༌། དགེ་སློང་དང༌། དགེ་སློང་མ་དང༌། ཆོས་དང༌། ཚུལ་ཁྲིམས་ཀྱི་ཡི་གེ་ཐམས་ཅད་ནོར་ཡོད་ན་ནོར་གྱིས་བླུས་
ཤིག །དེ་ལྟར་མ་བླུས་ན་ལྟུང་བའོ། །སངས་རྒྱས་ཀྱི་བུ་འཆང་དུ་མི་གནང་བ་ལ་མཚོན་ཆ་དང༌། མདའ་གཞུ་འཆང་བ་དང༌། ཚོང་སྤོབས་བྱེད་པ་དང༌། སྲང་

66-1-133b

དང་བྲེ་ཆེ་ཆུང་འཆང་བ་དང༌། རྩ་ལག་སྙེམས་ཤིང་མི་གཞན་ལ་ནོར་ལེན་པ་དང༌། སེམས་ཅན་ལ་ཕྲག་དོག་བྱེད་དེ། ཕ་ལོག་པོ་བཅིངས་དྲགས་བྱས་པ་དང༌།
ངོ་སོ་དོན་དུ་ཡོད་པ་ཞིག་བཏང་བྱི་ལ་དང༌། སེལ་ཕྱི་དང༌། ཁྱི་དང༌། ཕག་དང༌། ཕྱ་འཆང་ཞིང་གསོར་མི་རུང་ངོ༌། །དེ་ལྟ་བུ་ཆེད་དཀར་གསོས་ན་ལྟུང་བའོ། །སངས་
རྒྱས་ཀྱི་བུ་ངན་སེམས་བསྐྱེད་དེ་ཕོ་མོ་ལ་སོགས་པ་འཐབ་བོ་ཅོག་ལ་ལྟ་བ་དམག་གི་གཡུལ་དང༌། དགྲ་ཆོམ་པོ་བྱེད་པ་ལ་སོགས་པ་ལ་བལྟར་མི་རུང་ངོ༌། །ཡང་
གཅིག་ཏུ་དུང་འབུད་པ་དང༌། རྔ་གླིང་དང༌། གྱིམ་ཤིང་དང༌། ཛེང་དང༌། གླིང་བུ་དང༌། ཀོར་ཧིའུ་དང༌། གླུ་ལེན་པ་དང༌། རོལ་མོའི་སྒྲ་ལ་མཉན་དུ་མི་རུང་ངོ༌། །
ཆོ་ལོ་དང༌། མིག་མང་དང༌། པར་སིག་གི་རྩེད་མོ་དང༌། ར་འབྲི་ལུག་གི་དམག་གི་རྩེད་མོ་དང༌། ཕོ་ལོང་རྡོ་བ་དང༌། རྡོ་འཕེན་གྱིས་རྩེ་བ་དང༌། བུམ་བུ་ལ་རྡེའུ་
འཕེན་པ་དང༌། ཁྲས་བྱེད་པ་དང༌། མེ་ལོང་བྲུད་པ་བྱར་མི་རུང་ངོ༌། །རྩ་ཚི་ཚོའུ་དང༌། རྒྱ་ལྕང་དང༌། ཕེར་ཁ་རུ་བ་དང༌། མིའི་ཐོད་པ་དང༌། དེ་རྣམས་ལ་མོ་གདབ་ཏུ་
མི་རུང་ངོ༌། །རྐུན་པོའི་ཐན་གྱི་ཕོ་ཉ་ལ་སོགས་པ་གཅིག་ཀྱང་བྱར་མི་རུང་ངོ༌། །དེ་ལྟར་ཆེད་ཀར་བྱས་ན་ལྟུང་བའི། །སངས་རྒྱས་ཀྱི་བུ་ཚུལ་ཁྲིམས་ཐུབ་པར་བཟུང་

66-1-134a

བའི་རིམ་གྲོ་བྱས་ན་འགྲོ་ཉལ་འདུག་ལངས། ཉིན་མཚན་དུས་དྲུག་ཏུ་ཚུལ་ཁྲིམས་ཁ་ཏོན་བཀླགས་ན་རྡོ་རྗེ་དང་མཚུངས་
སོ༑ ༑རྐྱལ་པ་ཐོགས་པ་མཚོ་ཆེན་པོ་རྒལ་བ་དང་མཚུངས་སོ། །གཅིག་ཏུ་ན་དགེ་སློང་རྩྭས་བཅིངས་བ་དང་མཚུངས་ཏེ། ཐེག་པ་ཆེན་པོ་ལ་དགེ་ཞིང་ཡིད་
ཆེས་པའི་སེམས་རྟག་པར་བསྐྱེད་ལ་བདག་གིས་ཤེས་པར་བསམ་པ་ང་ནི། ད་དུང་སངས་རྒྱས་སུ་མ་ཕྱིན་པའི་སངས་རྒྱས་སོ། །སངས་རྒྱས་ཀྱི་བུ་རྣམས་
ནི༑ སངས་རྒྱས་སུ་ཕྱིན་པའི་སངས་རྒྱས་སོ་སྙམ་དུ་བྱང་ཆུབ་ཏུ་སེམས་བསྐྱེད་དེ་བར་མི་ཆད་པར་སེམས་ལ་བསམ་ལ་དེ་སྐད་ཅིག་གཅིག་ཐེག་པ་ཆུང་
དུ་གཉིས་དང༌། མུར་འདུག་ལ་སེམས་ཀྱིས་བསམ་ན་ལྟུང་བའོ། །སངས་རྒྱས་ཀྱི་བུ་རྟག་པར་སྨོན་ལམ་ཐམས་ཅད་གསོལ་ལ། ཕ་མ་དང༌། མཁན་
པོ་དང༌། དགེ་འདུན་དང༌། དཀོན་མཆོག་གསུམ་ལ་སྲི་ཞུ་ཆེ་ཞིང་ཡིད་དང་མི་འགལ་བར་སྨོན། རྟག་པར་མཁན་པོ་མཁས་པ་དང༌། ཚངས་པར་སྤྱོད་དུ་
མཚུངས་པའི་དགེ་བའི་བཤེས་གཉེན་དང་ཕྲད་དེ་རྟག་པར་བདག་ཐེག་པ་ཆེན་པོའི་ཡི་གེ་དང༌། ཁྲིམས་དང༌། གཡོ་ཞིང་ཕྱོགས་པ་བཅུ་དང༌། བསྐྱེད་ཅིང་

66-1-134b

གསོ་གསོ་བ་བཅུ་དང༌། ཆོས་རྡོ་རྗེ་དང་མཚུངས་པ་བཅུ་དང༌། ས་བཅུ་ལ་སོགས་པ་བདག་བྱེད་ཅིང་ཤེས་ལ་ཆོས་བཞིན་དུ་ལས་བྱེད་པར་སྨོན་ཏོ། །སངས་རྒྱས་
ཀྱི་བུ་ཚུལ་ཁྲིམས་བཟུང་ལ་སྲན་ཐུབ་པར་བྱ་བ་ནི། ལུས་དང་སྲོག་ཀྱང་བོར་ཏེ་སེམས་ལ་སེམས་པའི་བར་མི་གཙང་པར་སེམས་བསམ་མོ། །དེ་ལ་བྱང་ཆུབ་
སེམས་དཔའ་ཐམས་ཅད་འདི་ལྟ་བུའི་སྨོན་ལམ་མ་བསྐྱེད་ན་ལྟུང་བའོ། །སངས་རྒྱས་ཀྱི་བུ་སྨོན་ལམ་ཆེན་པོ་བཅུ་སྨོན་པའི་འོག་ཏུ་སངས་རྒྱས་ཀྱི་ཚུལ་ཁྲིམས་
གཟུངས་སུ་བཟུང་སྟེ་སྨོན་ལམ་འདི་བཞིན་དུ་གདབ་བོ། །བདག་གི་ལུས་འདི་མེ་ཆེན་པོའི་ནང་དུ་ཚིག་ཀྱང་རུང༌། ཁུང་ཟབ་མོ་དང༌། རལ་གྲིའི་རི་ལ་སོང་ཡང་
རུང་སྟེ་དུས་གསུམ་གྱི་སངས་རྒྱས་ཀྱི་དམ་པའི་ཆོས་ཀྱི་ཡི་གེ་དང༌། ཚུལ་ཁྲིམས་མཐར་མི་ཞིག་པ་དང༌། ནམ་དུའང་མི་ཞིག་པ་བུད་མེད་ཐམས་ཅད་གསོག་པ་
མི་བྱེད་པར་སྨོན་ཏོ། །གཅིག་ཏུ་སྨོན་ལམ་འདི་ལྟར་སྨོན་ཏོ། །ལྕགས་བསྲེགས་པའི་དྲ་བ་དང༌། དེ་ལྟ་བུ་རྒྱ་མོ་རིམ་པ་སྟོང་གིས་བསྐོར་ཏེ་ལུས་དཀྲིས་ཀྱང་མཐར་
ཡུན་དུ་ཚུལ་ཁྲིམས་བྲལ་བའི་ལུས་ཀྱིས་དད་པའི་སྤྱིན་བདག་གི་གོས་ཐམས་ཅད་མི་བགོ་བར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །ཁ་འདིའི་

66-1-135a

ནང་དུ་ལྕགས་ཀྱི་ཐུ་ལུམ་བསྲེགས་པ་དང༌། མེ་ཆུ་བཞིན་དུ་བབ་སྟེ་འོངས་པ་ལ་བསྐལ་པ་བརྒྱ་སྟོང་གི་བར་དུ་ལོན་ཀྱང་ཚུལ་ཁྲིམས་
བཤིག་པའི་ཁས་དད་པའི་སྦྱིན་བདག་གི་ཟས་ཐམས་ཅད་མི་ཟ་བར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །ལུས་འདི་མེ་ཆེན་པོས་བསྲེགས་
པའི་ལྕགས་ཀྱི་དྲ་བ་དང༌། ལྕགས་བསྲེགས་པའི་ཚ་བའི་སྟེང་དུ་བསྙལ་ཀྱང་ཚུལ་ཁྲིམས་དྲལ་བའི་ལུས་ཀྱིས་དད་པའི་སྦྱིན་བདག་གི་ཁྲི་བོ་ཅོག་གི་སྟེང་
དུ་མི་འདུག་པར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །ལུས་འདི་བསྐལ་པ་གཅིག་གཉིས་ཀྱི་བར་དུ་མདུད་རྩེ་ཁ་གསུམ་པ་སུམ་བརྒྱས་
གཙགས་ཀྱང་རུང་སྟེ། མཐར་ཚུལ་ཁྲིམས་བཤིག་པའི་ལུས་ཀྱིས་དད་པའི་སྦྱིན་བདག་གི་རྩི་སྨན་ཐམས་ཅད་མི་ཟ་བར་སྨོན་ཏོ། །ཡང་གཅིག་ཏུ་སྨོན་ལམ་
འདི་ལྟར་སྨོན་ཏོ། །ལུས་འདིས་བསྐལ་པ་སྟོང་གི་བར་དུ་ལྕགས་ཀྱི་ཟངས་པོ་ཆེ་ཚ་བའི་ནང་དུ་བཅུག་ཀྱང་རུང་སྟེ། མཐར་ཚུལ་ཁྲིམས་དྲལ་བའི་ལུས་ཀྱིས་
དད་པའི་སྦྱིན་བདག་གི་ཁང་ཁྱིམ་མོ་ཅོག་དང༌། ལྡུམ་ར་དང༌། སྐྱེད་ཤིང་དང༌། ཞིང་གི་སྟེང་དུ་མི་འདུག་པར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་

66-1-135b

ཏོ༑ ༑ལུས་འདི་མགོ་ནས་རྐང་པའི་བར་དུ་ལྕགས་ཀྱི་གཏུན་བུས་བརྡུངས་ཏེ་རྡུལ་ཕྲ་མོ་བཞིན་དུ་སོང་ཡང་ཁྲིམས་དྲལ་བའི་ལུས་སེམས་ཡིད་ཆེས་པའི་སྦྱིན་བདག་
གིས་འགྲུས་ཤིང་གུས་པར་ཕྱག་མི་འཚལ་བར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །སྟོང་ཕྲག་བརྒྱའི་ལྕགས་བསྲེགས་པའི་རལ་གྲི་དང༌། མདུང་
རྩེས་མིག་གཉིས་བྲུས་ཤིང་གཙགས་ཀྱང་ཚུལ་ཁྲིམས་བཤིག་པའི་སེམས་ཀྱིས་ཕ་ལོགས་ཁ་དོག་བཟང་པོ་ལ་མི་ལྟ་བར་སྨོན་ཏོ། །ཡང་གཅིག་ཏུ་སྨོན་ལམ་
འདི་ལྟར་སྨོན་ཏོ། །ལྕགས་ཀྱི་སྨྱུང་བུ་སྟོང་ཕྲག་བརྒྱས་བསྐལ་པ་གཅིག་གཉིས་ཀྱི་བར་དུ་ལུས་ཀྱི་ཆུ་བ་དང༌། རྣ་བའི་རྩ་བར་བཙུགས་ཀྱང་ཐ་མར་ཁྲིམས་དྲལ་
བའི་སེམས་ཀྱིས་རོལ་མོ་སྙན་པ་ལ་མི་མཉན་པར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟ་བུར་སྨོན་ཏོ། །བསྐལ་པ་སྟོང་ཕྲག་བརྒྱའི་བར་དུ་རལ་གྲིས་སྣ་བཅད་
ཅིང་གཞོགས་ཀྱང་ཁྲིམས་དྲལ་བའི་སེམས་ཀྱིས་སྤོས་སོ་ཅོག་ལ་མི་སྣོམ་པར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །བསྐལ་པ་བརྒྱ་སྟོང་གི་བར་
དུ་ལྕེ་རལ་གྲིས་བཅད་གཏུབས་ཀྱང་ཁྲིམས་དྲལ་བའི་སེམས་ཀྱིས་མིའི་ཅོག་གི་ཁ་ཟས་གཙང་མའོ་ཅོག་ལ་མི་བཟའ་བར་སྨོན་ཏོ། །ཡང་གཅིག་ཏུ་སྨོན་ལམ་འདི་

66-1-136a

ལྟར་སྨོན་ཏོ། །སྟ་རེ་རྣོན་པོས་ལུས་བཅད་གཏུབས་ཀྱང་མཐར་ཁྲིམས་དྲལ་བའི་སེམས་ཀྱིས་རེག་པའི་བཟང་པོ་ལ་མི་བརྐམ་
མི་ཆགས་པར་སྨོན་ཏོ། །ཡང་གཅིག་ཏུ་སྨོན་ལམ་འདི་ལྟར་སྨོན་ཏོ། །སེམས་ཅན་ནོ་ཅོག་སངས་རྒྱས་སུ་ཡོད་པར་སྨོན་ཏོ། །བྱང་ཆུབ་སེམས་དཔའ་
འདི་ལྟ་བུའི་སྨོན་ལམ་མ་བསྐྱེད་ན་ལྟུང་བའོ། །སངས་རྒྱས་ཀྱི་བུ་རྟག་པར་དུས་གཉིས་སུ་སྦྱངས་པའི་ཡོན་ཏན་པ་དགུན་དང༌། དབྱར་བསམ་གཏན་དུ་
འཇུག་པ་དང༌། ཚུལ་ཁྲིམས་སུ་འཇུག་པ་སོ་ཤིང་དང༌། སྲན་ཕྱེ་དང༌། ཆོས་གོས་གསུམ་དང༌། རིལ་བ་དང་༑ ལྷུང་བཟེད་དང༌། གདིང་བ་དང༌། གསིལ་
བྱེད་དང༌། པོག་ཕོར་དང༌། ཆུ་ཚགས་དང༌། ལག་ཕྱིས་དང༌། གྲི་དང༌། གཙུབ་ཤིང་དང༌། གཙུབ་སྟན་དང༌། སྨེད་ཚེར་དང༌། ཐ་གུའི་ཁྲི་དང༌། དར་མ་
དང༌། ཁྲིམས་དང༌། སངས་རྒྱས་ཀྱི་བུ་སྦྱངས་པའི་ཡོན་ཏན་སྤྱད་པའི་ཆ་གྲོང་རྒྱུ་བའི་ཚེ་འགྲོ་ཞིང་འོངས་ན་རྒྱང་གྲགས་བརྒྱ་སྟོང་དུ་འགྲོན་ཡོ་བྱད་བཅོ་བརྒྱད་
རྟག་པར་ལུས་དང་མི་འབྲལ་ཏེ། སྦྱངས་པའི་ཡོན་ཏན་པ་ནི། དཔྱིད་ཟླ་ར་བ་ཚེས་བཅོ་ལྔ་ནས་དཔྱིད་ཟླ་ཐ་ཆུང་ཚེས་བཅོ་ལྔའི་བར་དུའོ། །སྟོན་ཟླ་འབྲིང་པོ་ཚེས་

66-1-136b

བཅོ་ལྔ་ནས་དགུན་ཟླ་ར་བ་ཉའི་བར་དུ་དུས་གཉིས་སུ་ཡོ་བྱད་བཅོ་བརྒྱད་ལུས་དང་མི་འབྲལ། དཔེར་ན། བྱའི་འདབ་མ་དང་འདྲའོ། །དེ་སྟེ་གསོ་སྦྱིན་གྱི་ཉི་མ་
ལ་གསར་དུ་སློབ་པའི་བྱང་ཆུབ་སེམས་དཔའ་རྣམས་ཟླ་བ་ཕྱེད་ཅིང་ཁ་ཏོན་དུ་ཕས་ཕམ་པ་བཅུ་དང༌། ལྟུང་བ་བཞི་བཅུ་རྩ་བརྒྱད་ཀྱི་ཁྲིམས་ཁ་ཏོན་དུ་ལྷོགས་
ཤིག །དེ་སྟེ་ཁྲིམས་ཀློག་པའི་ཚེ་སངས་རྒྱས་ཐམས་ཅད་དང༌། བྱང་ཆུབ་སེམས་དཔའ་ཐམས་ཅད་ཀྱི་གཟུགས་ཀྱི་སྤྱན་སྔར་གཟུགས་དང༌། གཟུགས་བརྙན་
གྱི་སྤྱན་སྔར་མི་གཅིག་གིས་ཁ་ཏོན་བཀླགས་ལ་གཅིག་གིས་མཐོལ་ཚངས་བྱ་སྟེ། གཅིག་གམ། གཉིས་སམ། གང་ཡང་རུང་སྟེ། སྟོང་བརྒྱ་དེའང་མི་གཅིག་
གིས་ཁ་ཏོན་ཀློག་གོ །ཁ་སྟོན་ཀློག་པ་ནི། ས་མཐོན་པོ་ལ་འདུག་ལ། ཉན་པ་ནི། དམའ་བ་ལ་འདུག་གོ །སོ་སོ་ནས་ཆོས་གོས་ཚལ་བུ་དགུ་པ་དང༌། ལྔ་པ་དང༌།
བདུན་པ་བགོས་ཏེ་ཚུལ་དུ་འཇུག་པ་ནི། གཅིག་ནས་གཅིག་ཏུ་ཆོས་བཞིན་དུའོ། །སྦྱངས་པའི་ཡོན་ཏན་སྤྱོད་པའི་ཚེ་བགེགས་ཡོད་ཅིང་མི་བདེ་བའི་ནང་དུ་མ་འགྲོ་
ཞིག །ཡུལ་གྱི་བགེགས་དང༌། རྒྱལ་པོ་མི་སྲུན་པ་དང༌། ས་མཐོ་དམའ་དང༌། རྩི་ཤིང་ཟབ་མོ་དང༌། དབྱར་སེངྒེ་དང༌། སྟག་དང༌། སྤྱང་ཀི་དང༌། ཆུ་སྟེ་རླུང་གི་

66-1-137a

བགེགས་དང༌། རྐུན་པོ་ཆོམ་པོ་དང༌། སྦྲུལ་གདུག་པའི་ལམ་ལ་སོགས་ཏེ། བགེགས་ཡོད་དོ་ཅོག་ཐམས་ཅད་དུ་སྦྱངས་པའི་
ཡོན་ཏན་པ་འགྲོར་མི་རུང་ངོ༌། །དེ་ལ་ཆེད་ཀར་སོང་ན་ནི། ལྟུང་བའོ། །སངས་རྒྱས་ཀྱི་བུ་ཆོས་འདི་བཞིན་དུ་རིམ་པས་འཁོད་ཅིག །ཚུལ་ཁྲིམས་སྔར་ནོས་པ་
ནི༑ སྔར་འདུག་ཅིག །ཚུལ་ཁྲིམས་ཕྱིས་ནོས་པ་ནི། ཕྱི་ནས་འདུག་ཅིག །རྒན་གཞོན་མི་ལྟ། དགེ་སློང་ཕོ་དང༌། དགེ་སློང་མོ་དང༌། ཡ་རབས་དང༌།
བཙུན་པ་དང༌། རྒྱལ་པོ་རྒྱལ་བུ་དང༌། ཉུང་རུམ་དང༌། བྲན་ཕོ་མོ་ལ་སོགས་པ་ཚུལ་ཁྲིམས་སྔར་ནོས་པ་ནི། སྔར་འདུག་ཅིག །ཕྱིས་ནོས་པ་ནི། ཕྱིས་
གོ་རིམ་བཞིན་དུ་འདུག་ཅིག །མུར་འདུག་ངན་པ་དང༌། མི་གླེན་པོ་བཞིན་དུ་རྒན་ཡང་རུང༌། གཞོན་ཡང་རུང༌། སྔ་མེད་ཕྱི་མེད་པའི་གོ་རིམ་མེད་པ་ནི་།གཡུང་
པོ་བྲན་གྱི་ཆོས་སོ། །ང་སངས་རྒྱས་ཀྱི་ཆོས་ཀྱི་ནང་ན་ནི་སྔ་མ་ནི། སྟེང་དུ་འདུག །ཕྱི་མ་ནི། འོག་ཏུ་འདུག་གོ །བྱང་ཆུབ་སེམས་དཔའ་ནི། ཆོས་བཞིན་དུ་གོ་རིམས་
སུ་མ་འཁོད་ན་ལྟུང་བའོ། །སངས་རྒྱས་ཀྱི་བུ་རྟག་པར་སེམས་ཅན་ནོ་ཅོག་བསྟན་ཅིང་བཅོས་ཏེ་དགེ་འདུན་གྱི་ཁང་ཁྱིམ་བྱེད་ཅིང་རི་དང༌། ཚལ་དང༌། ར་བ་དང༌།

66-1-137b

ཞིང་ལ་སངས་རྒྱས་ཀྱི་རྟེན་གྱི་ཁང་པ་བྱས་ལ་དབྱར་དགུན་དུ་ཚུལ་དང༌། བསམ་གཏན་དུ་འཇུག་པའི་གནས་དང༌། གཙང་མའི་འཆག་ས་འཛུགས་སུ་གཞུག་བའི་
རིགས་སོ། །དེ་ལ་བྱང་ཆུབ་སེམས་དཔའ་སེམས་ཅན་ནོ་ཅོག་གི་ཕྱིར་ཐེག་པ་ཆེན་པོའི་ཆོས་དང༌། ཚུལ་ཁྲིམས་ཀྱི་ཡི་གེ་བཀྲོལ་བཤད་ན་ནམ་ན་ཚ་བྱུང་བ་དང༌།
ཡུལ་གྱི་བགེགས་དང༌། དགྲའི་བགེགས་དང༌། ཕ་མ་དང༌། ཕུ་ནུ་བོ་དང༌། མཁན་པོ་ལ་སོགས་པ་ཐོག་མ་ཤི་བའི་དུས་དང༌། བདུན་གསུམ་གྱི་ཉི་མ་དང༌།
བདུན་བཞིའི་ཉི་མ་དང༌། བདུན་ལྔའི་ཉི་མ་དང༌། བདུན་བདུན་གྱི་ཉི་མ་ལ་དེའི་ཕྱིར་ཐེག་པ་ཆེན་པོའི་ཡི་གེ་དང༌། ཚུལ་ཁྲིམས་བཀྲོལ་བཤད་དེ། མཆོད་
སྟོན་བྱས་ཏེ་དགེ་པའི་བསོད་ནམས་ཐོབ་པར་གསོལ་ཅིག །འགྲོ་འོངས་ཀྱང་གསོན་པོའི་མཚོ་བསོད་ནམས་བྱེད་པ་ལ་མེ་ཆན་པོས་བསྲེགས། ཆུ་ཆེན་པོས་ཁྱེར་
རླུང་ནག་པོ་ཆེན་པོས་གྲུ་བུས་པ་དང༌། རྩད་པོ་དང་མཚོ་ཆེན་པོའི་དགྲའི་བགེགས་ལ་སོགས་ཏེ་སྡིག་གོ་ཅོག་བགེགས་དང་ལན་གྱིས་སྟན་མཚུངས་མེད་པ་བདུན་
བགེགས་བརྒྱད། ལག་སྒྲིལ། རྐང་སྒྲིལ་ལྟུང་དང༌། ལྕགས་དང་ལུས་བཅིངས་དྲགས་ཏེ་གཡེམ་ཞིང་ཁྲོ་བ་མང་པོ་དང༌། བླུན་ཞིང་གླེན་པ་མང་པོ་དང༌། ན་ཚའི་

66-1-138a

མང་པོའི་དགྲ་ཟུས་ན་ཀུན་གྱིས་ཀྱང་ཐེག་པ་ཆེན་པོའི་ཆོས་ཀྱི་ཡི་གེ་དང༌། ཚུལ་ཁྲིམས་ཁ་ཏོན་བཀླགས་ཏེ་དགྲོལ་བ་བཤད་དོ། །
བྱང་ཆུབ་སེམས་དཔའ་གསར་དུ་སློབ་པ་འདི་བཞིན་མ་བྱས་ན་ལྟུང་བའོ། །ཚུལ་ཁྲིམས་འདི་དགུ་བསླབས་ལ་གུས་པར་རྟག་པར་གཟུངས་སུ་ཟུངས་ཤིག །
སྙོམས་པའི་ཆོས་ཀྱི་ལེའུ་ལས་ཀྱང་རྒྱ་ཆེ་ཞིང་མངོན་པར་བཤད་དོ། །སངས་རྒྱས་ཀྱིས་སངས་རྒྱས་ཀྱི་བུ་ལ་བཀའ་སྩལ་པ། སངས་རྒྱས་ཀྱི་བུ་མི་ལ་ཚུལ་
ཁྲིམས་ཤིག་སྦྱིན་ན་བྱེ་བྲག་དབྱེ་ཞིང་གདམ་དུ་མི་རུང༌། རྒྱལ་པོ་དང༌། རྒྱལ་བུ་དང༌། བློན་པོ་ཆེན་པོ་དང༌། བློན་པོ་ཕལ་དང༌། དགེ་སློང་དང༌། དགེ་སློང་མ་
དང༌། དགེ་བསྙེན་དང༌། དགེ་བསྙེན་མ་དང༌། ཕོ་གཡེམ་མོ་གཡེམ་དང༌། གཟུགས་ཀྱི་གནམ་བཅོ་བརྒྱད་དང༌། འདོད་པའི་ཁམས་ཀྱི་གནམ་དྲུག་དང༌། དབང་
པོ་མེད་པ་དང༌། དབང་པོ་རྣམ་གཉིས་ཡོད་པ་དང༌། ཉུང་རུམ་དང༌། བྲན་ཕོ་མོ་དང༌། ལྷ་མ་སྲིན་ལ་སོགས་ཏེ་ཐམས་ཅད་ཀུན་ཁྲིམས་མནོད་དུ་རུང་ངོ༌། །ལུས་
ལ་ཆོས་ཀྱི་གོས་བགོ་བ་རྣམས་ནི། ཁ་དོག་བསྒྱུར་བར་སྟོན་ལ་ཆོས་དང་མཐུན་པར་གྱིས་ཤིག །ཁ་དོག་སེར་པོ། སྔོན་པོ། ནག་པོ། དམར་པོ། མལ་གོས་ཡན་

66-1-138b

ཆད་ཁ་དགེ་བསྒྱུར་རོ། །ལུས་ལ་གོས་པ་གོའོ་ཅོག་ཚོས་ཏེ་ཁ་དོག་སྒྱུར་ཅིག །ཡུལ་ལོ་ཅོག་གི་ནང་ན་མིའི་གོས་སུ་བགོ་བ་ལ་དགེ་སློང་ངོ་ཅོག་གི་གོས་ནི། ཐ་མལ་
པའི་གོས་དང་མི་མཐུན་ནོ། །ཐོག་མ་ཚུལ་ཁྲིམས་སྦྱིན་པའི་ཚེ་མཁན་པོས་དྲི་བ་ཁྱེད་ཚེ་འདི་ལ་ལོག་པ་བདུན་གྱི་སྡིག་བྱས་སམ་ཞེས་དྲིས་ཤིག །ཆོས་ཀྱི་མཁན་
པོ་བྱང་ཆུབ་སེམས་དཔའ་ནི། ལོག་པ་བདུན་བྱས་པ་ལ་ཚུལ་ཁྲིམས་སྦྱིན་དུ་མི་རུང་ངོ༌། །ལོག་པ་བདུན་ཞེས་བྱ་བ་ནི། སངས་རྒྱས་ཀྱི་ལུས་ལ་ཁྲག་ཕྱུང་བ་
དང༌། ཕ་མ་དང་མཁན་པོ་དང་སློབ་དཔོན་བསད་པ་དང༌། ལུས་ཀྱི་ཚུལ་ཁྲིམས་གཙང་མ་བཤིག་པ་དང༌། ཆོས་ཀྱི་འཁོར་ལོ་བསྐོར་བ་པའི་འཕགས་པ་བསོད་
པ་ཡིན་ཏེ། འདི་རྣམ་བདུན་ཚང་བར་བྱས་ཏེ་བསྒྲིབས་པའི་ཚུལ་ལ་ཚུལ་ཁྲིམས་སྦྱིན་དུ་མི་རུང་ངོ༌། །གཞན་ནི། ཐམས་ཅད་ཀྱང་ཚུལ་ཁྲིམས་སྦྱིན་དུ་རུང་ངོ༌། །
རབ་ཏུ་བྱུང་བའི་ཆོས་ནི། རྒྱལ་པོ་ལའང་ཕྱག་མི་འཚལ། ཕ་མ་ལའང་ཕྱག་མི་འཚལ། གཉེན་པ་རྣམ་པ་དྲུག་ལའང་ཞེ་ས་མི་བྱ། ལྷ་མ་སྲིན་ལའང་ཕྱག་
མི་འཚལ་ལོ། །ཆོས་ཀྱི་མཁན་པོ་སྐད་ཤེས་པ་ཞིག་རྒྱང་གྲགས་སྟོང་གི་ལམ་ནས་འོངས་ཏེ་ཁྲིམས་གསོལ་བ་ཞིག་ཡོད་ན། བྱང་ཆུབ་སེམས་དཔའ་ཆོས་ཀྱི་

66-1-139a

མཁན་པོས་ངན་སེམས་དང་ཁྲོ་བའི་སེམས་བསྐྱེད་དེ་སེམས་ཅན་ནོ་ཅོག་ལ་ཚུལ་ཁྲིམས་མ་བྱིན་ན་ལྟུང་བའོ། །སངས་རྒྱས་ཀྱི་
བུ་ལ་བསྟན་བཅོས་ཏེ་ཡིད་ཆེས་པའི་སེམས་གཡོ་བར་བྱ་ན་བྱང་ཆུབ་སེམས་དཔས་གཞན་ཚུལ་ཁྲིམས་བསྟན་པའི་ཆོས་ཀྱི་མཁན་པོ་བྱས་ཏེ་ཚུལ་ཁྲིམས་
མནོད་དུ་འོང་བའི་མི་ཞིག་མཐོང་ན་སྔར་མཁན་པོ་སློབ་དཔོན་གཉེར་དུ་ཐོང་ཞིག །མཁན་པོ་གཉིས་ཀྱིས་ཀྱང་ཁྱེད་ལ་བདུན་གྱིས་བསྒྲིབས་པའི་སྡིག་ཡོད་དམ་
དྲིས་ཤིག །དེ་ལའང་ཚེ་འདི་ལ་བདུན་གྱིས་བསྒྲིབས་པའི་སྡིག་ཡོད་ན། མཁན་པོས་ཚུལ་ཁྲིམས་སྦྱིན་པ་མི་རིགས་སོ། །བདུན་གྱིས་བསྒྲིབས་པའི་སྡིག་
མེད་ན༑ ཚུལ་ཁྲིམས་སྦྱིན་དུ་རུང་ངོ༌། །ལ་ལ་ཞིག་གིས་ཚུལ་ཁྲིམས་བཅུ་བཤིག་པ་ཞིག་ཡོད་ན། མཐོལ་ཚངས་བྱེད་དུ་ཆུ་གཅིག །སངས་རྒྱས་དང་བྱང་
ཆུབ་སེམས་དཔའི་ཞལ་སྔར་ཉིན་མཚན་དྲུག་ཏུ་ཕམ་པ་བཅུ་དང༌། ལྟུང་བ་བཞི་བཅུ་རྩ་བརྒྱད་ཀྱི་ཚུལ་ཁྲིམས་ཁ་ཏོན་དུ་བཀླགས་ལ་དུས་གསུམ་གྱི་སངས་
རྒྱས་ལ་སེམས་ཐག་པ་ནས་ཕྱག་འཚལ་བའི་ཚེ་ལྟས་བཟང་པོར་བྱ་དགོས་སོ། །དེ་ལ་ཉི་མ་བདུན་དང༌། བདུན་གཉིས་དང༌། བདུན་གསུམ་དང༌། ལོ་གཅིག་

66-1-139b

ཚུན་ཆད་ལྟས་བཟང་པོ་མཐོང་དགོས་སོ། །ལྟས་བཟང་པོ་ཞེས་བྱ་བ་ནི། སངས་རྒྱས་གཤེགས་ཏེ་སྦྱི་བོ་ལ་བྱུགས་ཏེ་འོད་མཐོང་བ་དང༌། མེ་ཏོག་མཐོང་བ་དང༌།
ལྟས་ཅིའང་རུང་བ་བཟང་པོ་མཐོང་ན་མོད་ལ་སྡིག་འབྱིན་ཏོ། །དེ་ལ་ལྟས་བཟང་པོ་མེད་ན། མཐོལ་ཚངས་སུ་ཟིན་ཀྱང་མི་ཕན་ཏེ། དེའི་ཚེ་ལུས་ཀྱིས་ནི། ཚུལ་
ཁྲིམས་མི་ཐོབ་བོ། །ལོ་ངང་ཉི་མས་བསྟན་ཏེ་སྤོགས་ཏེ་བྱས་ལ་ལྟས་འོད་བྱུང་བ་དག་མཐོང་ན་ཚུལ་ཁྲིམས་མནོད་དུ་རུང་ངོ༌། །ལ་ལ་ཞིག་གིས་ལྟུང་བ་བཞི་བཅུ་
རྩ་བརྒྱད་བཤིག་པ་ནི། མཐོལ་ཚངས་བྱས་པའི་མོད་ལ་འབྱུང་སྟེ། བདུན་གྱིས་བསྒྲིབས་པ་དང་མི་མཚུངས་སོ། །དེ་བས་ན། ཚུལ་ཁྲིམས་སྟོན་པའི་མཁན་
པོས་ཆོས་འདིའི་ནང་ནས་ཀྱང་གཅིག་ནས་གཅིག་ནས་ཁྲེལ་ན་མཁན་པོ་བྱའོ། །ཐེག་པ་ཆེན་པོའི་ཡི་གེ་དང༌། ཚུལ་ཁྲིམས་ཡང་པ་དང༌། ལྕི་བ་དང༌། ཡིན་
པ་དང༌། མ་ཡིན་པའི་གཟུགས་དམ་པ་མི་ཤེས་ན། གཞུང་གི་མཆོག་བདེན་པ་དང༌། སྔ་མའི་རང་བཞིན་གྱི་ས་བོན་དང༌། ད་ལྟར་བསྐྱེད་ཅིང་གསོ་བའི་རང་
བཞིན་དང༌། གཏན་མི་རླག་པའི་རང་བཞིན་དང༌། ཆོས་ཀྱི་ས་བོན་གྱི་རང་བཞིན་དང༌། དྲང་པོའི་རང་བཞིན་དང༌། དེའི་ནང་ནས་རྟོག་པ་དང༌། དཔྱོད་པའི་རང་

66-1-140a

བཞིན་དང༌། ཕྱི་ནང་གི་བསམ་གཏན་བཅུའི་ཡལ་ག་ལ་སོགས་ཏེ་ཆོས་ཀྱིས་ལས་བྱའོ། །ཆོ་ག་དང༌། ཚུལ་ཁྲིམས་དང༌།
ཆོས་ཀྱི་ཡི་གེ་འདི་གཅིག་ནས་གཅིག་ཁོང་དུ་མ་ཆུད་དོ། །བྱང་ཆུབ་སེམས་དཔའ་གསོ་བའི་ཁེ་དང༌། མིང་སྙན་པ་འདོད་པའི་ཕྱིར་སློབ་མ་ལ་ཁེ་བརྐམ་
པས་ངན་པ་བཙལ་ཏེ་མི་ཤེས་པ་ལ་སྒྱུ་མར་ཆོས་དང༌། ཚུལ་ཁྲིམས་ཀྱི་ཡི་གེ་ཀུན་ཤེས་སོ། །ཞེས་ཟེར་ཞིང་ཡོན་ལེན་པའི་བདག་ལའང་བསླུས་ཤིང་
བརྙས༑ གཅིག་ཏུ་ན་གཞན་ལའང་བསླུས་ཤིང་བརྙས་ཏེ། དེ་ལྟ་བུས་མི་ལ་ཚུལ་ཁྲིམས་བྱིན་ན་ལྟུང་བའོ། །སངས་རྒྱས་ཀྱི་བུ་གསོ་བའི་ཁེ་འདོད་པའི་
ཕྱིར་བྱང་ཆུབ་སེམས་དཔའི་ཚུལ་ཁྲིམས་མ་མནོས་པའི་མདུན་དུ་མུར་འདུག་དང༌། མ་རབས་ཀྱི་མདུན་དུ་སངས་རྒྱས་སྟོང་གི་ཚུལ་ཁྲིམས་ཆེན་པོ་འདི་བཤད་
དུ་མི་རུང་ངོ༌། །ལོག་པར་ལྟ་བའི་མདུན་དུ་མི་རུང་ངོ༌། །རྒྱལ་པོ་མ་གཏོགས་པ་གཞན་སུའི་མདུན་དུའང་བཤད་དུ་མི་རུང་ངོ༌། །མི་ངན་པ་རྣམས་ཀྱིས་སངས་རྒྱས་
ཀྱི་ཚུལ་ཁྲིམས་མ་མནོས་པ་ནི། མིད་བྱོལ་སོང་ཞེས་བྱའོ། །གར་སྐྱེས་གར་སྐྱེས་ཀྱང་དཀོན་མཆོག་གསུམ་མི་མཐོང་ཞིང་རྡོ་ཤིང་དང་མཚུངས་སེམས་མེད་དེ།

66-1-140b

མིང་ཆོས་ལོག་པ་ཞེས་བྱའོ། །ལོག་པ་ལ་ལྟ་བའི་རྣམས་ནི། ཤིང་དུམ་པ་དང་མཚུངས་སོ། །བྱང་ཆུབ་སེམས་དཔའ་དེ་ལྟ་བུ་ངན་པའི་མདུན་དུ་སངས་རྒྱས་རབས་
བདུན་གྱི་ཚུལ་ཁྲིམས་བཤད་དེ་བསྟན་ན་ལྟུང་བའོ། །སངས་རྒྱས་ཀྱི་བུ་སེམས་ཡིད་ཆེས་ཏེ་རབ་ཏུ་བྱུང་ན། སངས་རྒྱས་ཀྱི་ཚུལ་ཁྲིམས་དམ་པ་མནོས་ལ་ཆེད་
ཀར་སེམས་བསྐྱེད་དེ་འཕགས་པའི་ཚུལ་ཁྲིམས་བཤིག་ན། སྦྱིན་བདག་གོ་ཅོག་ཡོན་བླང་དུ་མི་རུང་ངོ༌། །གཅིག་ཏུ་ནི། རྒྱལ་པོའི་ཁབ་ཀྱིས་རིས་ལའང་འགྲོར་
མི་རུང༌། རྒྱལ་པོའི་ཆུ་ལའང་འཐུང་དུ་མི་རུང་སྟེ། འདྲེ་ཆེན་པོ་ལྔ་སྟོང་གིས་རྟག་པར་དེའི་མདུན་བཅད་ནས་འདྲེ་ན་རེ། དགྲ་ཆེན་པོ་ཁྱིམ་དང༌། མཁར་དང༌།
ཡུལ་གྱི་ནང་དུ་འོངས་སོ། །ཞེས་ཟེར་ཏེ། དེ་རྣམས་ཀྱིས་ཁོར་མོར་མི་དེའི་རྗེས་ཕྱགས་སོ། །འཇིག་རྟེན་ན་རེའང་སངས་རྒྱས་ཀྱི་ཆོས་ཀྱི་ནང་དུ་འགྲོའོ། །ཞེས་ཟེར་ཏེ་མིག་གི་
མཐོང་དུ་འོང་མི་དགའོ། །ཚུལ་ཁྲིམས་བཤིག་པ་ནི། བྱོལ་སོང་དང་མཚུངས། ཤིང་དུམ་པ་དང་མཚུངས་ཏེ། དྲང་པོའི་ཚུལ་ཁྲིམས་བཤིག་ན་ལྟུང་བའོ། །
སངས་རྒྱས་ཀྱི་བུ་སེམས་གཅིག་ཏུ་བརྟུལ་ཏེ་རྟག་པར་གཟུངས་སུ་བཟུང་སྟེ་ཁ་ཏོན་དུའང་ཀློག་གོ །པགས་པ་བཤུས་ཏེ་ནི། ཤོག་ཤོག་བྱས། ཁྲག་ཕྱུང་བས་

66-1-141a

ནི༑ སྣག་ཚར་བྱས། རུས་པ་བཅག་སྟེ་སྨྱུག་གུར་བྱས་ལ་སངས་རྒྱས་ཀྱི་ཚུལ་ཁྲིམས་ཀྱི་ཡི་གེ་བྲིའོ། །ཤིང་གི་ཤུན་པ་དང༌། ཐོང་
ཀར་ལ་བྲིས་ཏེ་རྟག་པར་རིན་པོ་ཆེ་སྣ་བདུན་དང༌། རིན་མེད་པའི་སྤོས་དང༌། མེ་ཏོག་ལ་སོགས་པ་རིན་པོ་ཆེ་སྣ་ཚོགས་ཀྱི་གཟེ་བ་དང་སྣོད་བྱས་ཏེ། ནང་དུ་
ཆོས་ཀྱི་ཡི་གེ་ཚུལ་ཁྲིམས་ཀྱི་གླེགས་བམ་གཞུག་གོ །དེ་ལ་ཆོས་ཀྱི་བཞིན་དུ་རི་མོ་མ་བྱས་ན་ལྟུང་བའོ། །སངས་རྒྱས་ཀྱི་བུ་རྟག་པར་སེམས་རྒྱ་ཆེར་བསྐྱེད་
དེ་ཡུལ་མཁར་དང༌། ཁང་ཁྱིམ་མོ་ཅོག་ཏུ་ཕྱིན་ཏེ་སེམས་ཅན་ནོ་ཅོག་ནི། མཐོང་ན། ཁྱོད་ལ་སོགས་པ་སེམས་ཅན་ནོ་ཅོག་ཐམས་ཅད་དཀོན་མཆོག་
གསུམ་ལ་ཕྱོགས་ཤིང་ཚུལ་ཁྲིམས་བཅུ་ནོས་ཤིག་ཅེས་བསྒོ་བའི་རིགས་སོ། །བྱོལ་སོང་གི་ཁམས་ཤིག་ནའང་སེམས་ལ་བསམ་ཁར་སྨྲས་ཏེ། ཁྱོད་
ནི༑ བྱོལ་སོང་ན། བྱང་ཆུབ་སེམས་དཔའི་སེམས་སྐྱེད་ཅིག་ཅེས་བསམ་ཞིང་བྱའོ། །བྱང་ཆུབ་སེམས་དཔའ་ནི། རི་ལུང་དབྱེ་ཐང་ག་ལ་གནས་ཀྱང་
རུང་སྟེ༑ སེམས་ཅན་ནོ་ཅོག་ཀུན་བྱང་ཆུབ་སེམས་དཔའི་སེམས་སྐྱེ་བར་བྱོས་ཤིག །བྱང་ཆུབ་སེམས་དཔའ་སེམས་ཅན་མ་བསྟན་མ་བཅོས་ན་ལྟུང་བའོ། །སངས་

66-1-141b

རྒྱས་ཀྱི་བུ་རྟག་པར་བསྟན་ཅིང་བཅོས་པའི་སྙིང་རྗེ་ཆེན་པོ་བསྐྱེད་ནས་ཆོས་བྱེད་པ་དང༌། ཡ་རབས་ལ་སོགས་པ་སྦྱིན་བདག་དང༌། འདུ་བ་མང་བོའི་ནང་དུ་འགྲེང་
ལ་གོས་སྐྱ་བོ་གྱོན་ཏེ་ཆོས་བཤད་དུ་མི་རུང་ངོ༌། །གོས་སྐྱ་བོ་གྱོན་པ་འདུ་བ་མང་པོའི་ནང་དུ་ཆོས་བཤད་ན། ཆོས་ཀྱི་མཁན་པོ་ནི། ས་མཐོན་པོར་འདུག་ལ་
སྤོས་དང་མེ་ཏོག་གིས་ཡོན་གསོལ་ཏེ་མཐའ་བཞིར་ཉན་པའི་རྣམས་དམའ་བ་ན་འཁོད་ལ་གུས་པར་མཉན་ཏོ། །ཕ་མ་ལ་སྲི་ཞུ་མི་འགལ་བར་བྱ་བ་དང༌།
སློབ་མས་མཁན་པོ་ལ་བྱ་བ་བཞིན་ཆོས་ལའང་དེ་བཞིན་གུས་པར་བྱའོ། །བྲམ་ཟེ་མེ་ལྷ་ཅན་ཆོས་བྱེད་པ་བཞིན་གུས་པར་བྱའོ། །དེ་བཞིན་མ་བྱས་ཏེ་ཆོས་
འཆད་པ་བོ་ཆོས་བཞིན་དུ་མ་བཤད་ན་ལྟུང་བའོ། །སངས་རྒྱས་ཀྱི་བུ་ཀུན་ཀྱང་ཐེ་ཚོམ་མེད་པའི་ཡིད་ཀྱིས་ཁྲིམས་ནོས་ཤིག །རྒྱལ་པོ་དང༌། རྒྱལ་བུ་དང༌། སློབ་
མ་སྡེ་བཞི་དང༌། བདག་མཐོ་ཞིང་བཙན་སྙེམས་ཏེ། སངས་རྒྱས་ཀྱི་ཆོས་དང་ཚུལ་ཁྲིམས་བཤིག་པ་ནན་ཏུར་གྱིས་ཆོས་བྱས་ཏེ་ངའི་སློབ་མ་རྣམ་བཞི་རབ་
ཏུ་བྱུང་ཞིང་ཆོས་བྱེད་པར་མི་སྟེར་ཏེ། བགེགས་གཅིག་ཏུ་ན་སངས་རྒྱས་ཀྱི་གཟུགས་དང༌། མཆོད་རྟེན་འཛུགས་ཤིང་ཆོས་དང་ཚུལ་ཁྲིམས་ཡི་གེར་འབྲིར་མི་

66-1-142a

སྟེར་ཏེ༑ དཀོན་མཆོག་འཇིག་ཅིང་དེ་ལྟ་བུར་ཆེད་ཀར་ཆོས་འཇིག་པ་ནི། ལྟུང་བའོ། །སངས་རྒྱས་ཀྱི་བུ་དགེ་བའི་སེམས་སྤྱོད་པ་ལ་
རབ་ཏུ་ཕྱུང་ཞིག། ལེགས་པའི་མིང་སྙན་པ་འདོད་པ་དང༌། གསོ་བའི་ཁེའི་ཕྱིར་རྒྱལ་པོ་དང༌། བློན་པོའི་མདུན་དུ་སངས་རྒྱས་བདུན་གྱི་ཚུལ་ཁྲིམས་བཤད་དེ།
དགེ་སློང་དང་དགེ་སློང་མ་ལ་བྱང་ཆུབ་སེམས་དཔའི་ཁྲིམས་མི་རིགས་པར་བྱིན་ཏེ་སློབ་མ་རྣམས་བཅིངས་བཏགས་ན། སེངྒེའི་ལུས་ལ་སྲིན་བུ་འདུག་པས་
སེངྒེ་བདག་གིས་ཤ་ཟོས་པ་དང་མཚུངས་ཏེ། ཕྱིའི་སྲིན་བུས་ཤ་ཟོས་པ་མ་ཡིན་ནོ། །དེ་ལྟ་བས་ན། སངས་རྒྱས་ཀྱི་བུ་མུར་འདུག་དང༌། བདུད་ཀྱིས་ཆོས་བཤིག་
པ་མ་ཡིན་ནོ། །བདག་གིས་ཆོས་བཤིག་པ་ཡིན་ནོ། །སངས་རྒྱས་ཀྱི་ཚུལ་ཁྲིམས་མནོས་ན་སངས་རྒྱས་ཀྱི་ཚུལ་ཁྲིམས་ཀྱི་རིམ་གྲོ་བྱ་བ་ནི། ཕ་མས་ཕ་མ་བུ་
གཅིག་པུ་ལ་བསམ་པ་དང་མཚུངས་སོ། །ཕ་མ་ལ་སྲི་ཞུ་བྱ་བ་དང་འདྲའོ། །མུར་འདུག་དང༌། མི་ངན་པ་ལ་ངག་ངན་པ་ཚིག་ངན་པས་སངས་རྒྱས་ཀྱི་ཚུལ་
ཁྲིམས་ལ་སྐུར་པ་ཟེར་ན། མདུད་རྩེ་ཁ་གསུམ་པའི་མདུང་རྩེ་སུམ་བརྒྱས་སྙིང་ལ་བཙུགས་པ་དང༌། རལ་གྲི་སྟོང་དབྱུག་པ་སྟོང་ཁྲིས་ལུས་བརྡེགས་པ་དང་

66-1-142b

མཚངས་པར་བྱ་སྟེ། བདག་གི་ལུས་བསྐལ་པ་བརྒྱའི་བར་དུ་སེམས་ཅན་དམྱལ་བར་སོང་ཡང་སླའི། སངས་རྒྱས་ཀྱི་ཚུལ་ཁྲིམས་ལ་ཚིག་གཅིག་ངན་དུ་ཟེར་
བའི་སྐད་ནི་མི་ཐོས་པར་སྨོན་ཏོ། །བདག་ཉིད་ཀྱིས་ཚུལ་ཁྲིམས་བཤིག་པ་གཞན་ལ་ལན་ལོན་པ་དང༌། ཞར་གྱིས་ཞར་གྱིས་ཚུལ་ཁྲིམས་བཤིག་པར་བསྟན་
པ་ལྟ་སྨོས་ཀྱང་ཅི་དགོས་ཏེ། སྲི་ཞུ་དང་མི་འགལ་བའི་སེམས་མེད་དོ། །དེ་ལྟ་བུ་བྱས་ན་ལྟུང་བའོ། །ཚུལ་ཁྲིམས་འདི་དགུ་བསླབས་ལ་སེམས་གུས་པར་གཟུངས་
སུ་ཟུངས་ཤིག །སངས་རྒྱས་ཀྱི་བུ་རྣམས་ཚུལ་ཁྲིམས་ཡང་པ་བཞི་བཅུ་རྩ་བརྒྱད་ཁྱེད་ལ་སོགས་པས་རྟག་པར་གཟུངས་སུ་ཟུངས་ཤིག །སྔར་འདས་པའི་སངས་
རྒྱས་དང་བྱང་ཆུབ་སེམས་དཔའ་རྣམས་ནི། ཁ་ཏོན་ཟིན་ཏོ། །ད་ལྟར་གྱི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ནི། ད་ལྟར་ཁ་ཏོན་བྱས་སོ། །སངས་
རྒྱས་དང་བྱང་ཆུབ་སེམས་དཔའ་ཕྱིས་འོངས་པའི་རྣམས་སོ། །ད་དེའི་ཁར་ཁ་ཏོན་བྱེད་དོ། །སངས་རྒྱས་ཀྱི་བུ་ཉོན་ཅིག །ཕས་ཕམ་པ་བཅུ་དང༌། ལྟུང་བ་བཞི་བཅུ་རྩ་
བརྒྱད་ཅིག་འདས་པའི་སངས་རྒྱས་ཀྱིས་ཁ་ཏོན་ཟིན། ད་ལྟར་གྱི་ཁ་ཏོན་བྱས། ཕྱིས་ཀྱང་ཁ་ཏོན་བྱེད་དེ། ངའང་དེ་བཞིན་ད་ལྟར་ཁ་ཏོན་བྱེད་དོ། །དེ་ལྟ་བས་ན། ཁྱེད་

66-1-143a

ལ་སོགས་པས་སེམས་ཅན་ཕལ་མང་པོ་རྒྱལ་པོ་དང༌། རྒྱལ་བུ་དང༌། བློན་པོ་དང༌། དགེ་སློང་དང༌། དགེ་སློང་མ་དང༌། དགེ་བསྙེན་དང༌།
དགེ་བསྙེན་མས་བྱང་ཆུབ་སེམས་དཔའི་ཚུལ་ཁྲིམས་ནོས་ན་འགྲུས་པར་ཁ་ཏོན་ཀློགས་ལ་བཀྲོལ་བཤད་དེ། ཡི་གེར་བྲིས་ལ་སངས་རྒྱས་ཀྱི་རང་བཞིན་
གྱིས་སྐལ་པ་རྟག་པར་འདུག་སྟེ་ཁྲིམས་ཀྱི་གླེགས་བམ་དུས་གསུམ་གྱི་བར་དུ་ཚུལ་བཞིན་འབབ་ཅིང་ཐོགས་པ་མེད་པར་བྱས་ཏེ་སེམས་ཅན་ཐམས་
ཅད་བསྟན་ཅིང་བསླབ་པའི་རྒྱུན་མི་གཅོད་ཅིང་སངས་རྒྱས་མཐོང་ལ་སངས་རྒྱས་གཅིག་གིས་གཅིག་ལ་གཏད་དེ། ཚེ་ཚེ་རབས་སུ་ཡང་ངན་སོང་དང་
བགེགས་བརྒྱད་ཀྱི་ནང་དུའང་མི་ལྟུང་ཞིང་རྟག་པར་མིའི་ལམ་དང་གནམ་གྱི་སྟེང་དུ་སྐྱེའོ། །ངས་ད་ལྟར་ཤིང་འདིའི་དྲུང་དུ་འདུག་སྟེ་སངས་རྒྱས་རབས་
བདུན་གྱི་ཆོས་ཀྱི་ཁྲིམས་མདོ་ཙམ་ཞིག་ཕྱ་བ་ཁྱེད་ལ་སོགས་པ་སྙིང་གཅིག་ཏུ་བརྟུལ་ཏེ་སོ་སོར་ཐར་པ་ལ་བསླབས་ལ་དགའ་ཞིང་གུས་པར་གྱིས་
ཤིག །གཟུགས་མེད་པའི་གནམ་གྱི་རྒྱལ་པོའི་ལེའུ་སློབ་པའི་བློན་འདེབས་པའི་ནང་ནས་གཅིག་པུ་གཅིག་བུ་ནས་རྒྱ་ཆེ་ཞིང་མངོན་བར་བཤད་དོ། །དེའི་སློབ་

66-1-143b

མ་མཁས་པ་སུམ་སྟོང་འདུག་ཅིང་ཉན་པས་སངས་རྒྱས་ཀྱིས་ཁ་ཏོན་བཀླགས་པ་ཐོས་ནས་སེམས་ཐག་པ་ནས་སྤྱི་བོ་ལ་ཁྱེར་ཏེ་དགའ་གཞའ་ནས་རྟག་པར་
གཟུངས་སུ་བཟུང་ངོ༌། །དེ་ལྟར་ཤཱཀྱ་ཐུབ་པ་སངས་རྒྱས་ཀྱིས་ཡན་ཆད་པདྨོའི་མེ་ཏོག་གི་སྣོད་ཀྱི་ཁམས་ཀྱི་རྫོགས་ལོངས་སྤྱོད་པའི་སྐུའི་སེམས་ཀྱི་གནས་ཆོས་
ཀྱི་སྒོ་མོ་ལེའུའི་ནང་ན་ཟག་པ་མེད་པའི་ཚུལ་ཁྲིམས་བཅུ་བཤད་ཟིན་ཏོ། །སྟོང་ཕྲག་བརྒྱ་འབུམ་གྱི་ཐུབ་པའང་དེ་བཞིན་ནོ། །དབང་པོ་ཆེན་པོའི་གནམ་གྱི་རྒྱལ་
པོའི་ཕོ་བྲང་ནས་འདིའི་གཙང་མའི་ཤིང་དྲུང་ན་འདུག་པ་བཅུའི་གནས་ན་ཆོས་དང་ཚུལ་ཁྲིམས་ཀྱི་ལེའུ་ཡང་བཤད་དོ། །བྱང་ཆུབ་སེམས་དཔའ་ཐམས་ཅད་ལ་
བསྒོ་བ་བཤད་ཀྱིས་མི་ལང་ངོ༌། །མང་པོ་ཕལ་ཏག་པར་གཟུངས་སུ་གཟུངས་ལ་ཁ་ཏོན་དུ་ལྷོགས་ཤིག །དེའི་གཞུང་བཀྲོལ་བཤད་པ་དེ་ཡིན་ནོ། །སྟོང་ཕྲག་བརྒྱའང་
འབུམ་གྱི་ཁམས་པདྨོའི་མེ་ཏོག་སྣོད་ཀྱི་ཁམས་རྡུལ་ཕྲ་མོ་སྙེད་ཀྱི་ཁམས་ཀྱི་ཐམས་ཅད་ཀྱི་སེམས་ཀྱི་སྣོད། ཚུལ་ཁྲིམས་ཀྱི་སྣོད། གྲངས་མེད་པའི་སྨོན་ལམ་
གྱི་སྣོད༑ ཡོན་ཏན་དང༌། སངས་རྒྱས་ཀྱི་རང་བཞིན་འདུག་པའི་སྣོད་དེ། སངས་རྒྱས་ཐམས་ཅད་གྲངས་མེད། ཆོས་ཀྱི་སྒོ་མོའང་བཤད་ཟིན་ཏོ། །སྟོང་ཕྲག་

66-1-144a

བརྒྱའི་ཁམས་ཀྱི་ནང་ན་སེམས་ཅན་ཐམས་ཅད་ཀྱིས་གཟུངས་སུ་བཟུང་སྟེ་དགའ་ཞིང་གུས་པར་བྱེད་དོ། །སེམས་ཀྱི་གནས་རྒྱ་ཆེར་
ཕྱེ་བའི་གཟུངས་ནི། སངས་རྒྱས་ཀྱི་མེ་ཏོག་འོད་ཀྱི་རྒྱལ་བའི་ལེའུའི་ནང་ནས་བཤད་དོ། །སངས་རྒྱས་བདུན་གྱིས་ཚིག་གི་ལེའུ་བཤད་པ་གཅིག་སྟེ། སངས་རྒྱས་
རྣམ་པར་གཟིགས་ཀྱིས་བསྟན་པའི་ཚུལ་ཁྲིམས་བཤད་པ། བཟོད་པའི་དམ་པས་དཀའ་ཐུབ་ཞུགས། །བཟོད་པའི་དམ་པས་མྱ་ངན་འདའ། །གཞན་ལ་གནོད་
པ་དེ་ནི་བྱང་ཆུབ་མ་ཡིན་ནོ། །གཉིས་ཏེ་སྤྱི་ཏོར་སངས་རྒྱས་ཀྱིས་བསྟན་པ། མིག་ཅན་མི་བདེ་ཡོད་ལས་བྱོལ་ཏེ་འགྲོ། །མཁས་པས་འཚོ་བའི་འཇིག་རྟེན་
ན༑ ༑སྡིག་པ་ཀུན་ཀྱང་རྣམ་པར་སྤོངས། །གསུམ་སྟེ་ཐམས་ཅད་སྐྱོབ་སངས་རྒྱས་ཀྱིས་བསྟན་པ། གནོད་ལ་མི་སྨྲ་མི་སེམས་ཏེ། །སོ་སོར་ཐར་པ་བཞིན་དུ་
སྡོམ༑ ༑ཟས་ཀྱི་ཚོད་ཀྱང་རིག་པར་བྱ། །གནས་ཀྱང་དབེན་པར་འཇུག་པར་བྱ། །རབ་ཏུ་སེམས་དང་ལྡན་པ་ནི། །དེ་ནི་སངས་རྒྱས་བསྟན་པའོ། །བཞི་སྟེ་ལོག་
པར་དད་སེལ་སངས་རྒྱས་ཀྱིས་བསྟན་པ། ཇི་ལྟར་བུང་བ་མེ་ཏོག་གི །ཁ་དོག་བསུང་ལ་མི་གནོད་པར། །ཁུ་བ་བླངས་ཏེ་འཕུར་བ་བཞིན། །དེ་བཞིན་བྱང་ཆུབ་

66-1-144b

གྲོང་དུ་སྤྱོད། །གཞན་གྱི་རྣམས་ལ་མི་བལྟ་བར། །གཞན་གྱིས་ལེགས་པ་བྱས་ལའོ། །བདག་རང་ཉིད་ལ་ལྟོས། ལེགས་ཉེས་ཅི་བྱས་པ། ལྔ་སྟེ་གསེར་ཐུབ་
སངས་རྒྱས་ཀྱིས་བསྟན་པ། བསམ་གཏན་ལ་ནི་མ་བྱོལ་བར། །ཐུབ་པ་རྣམས་ཀྱིས་ཚུལ་ཐུབ་སློབས། །མི་བདེ་བར་ཡང་མི་འགྱུར་མགོན། །མངོན་པར་ཞི་བས་
རྟག་ཏུ་དྲན་པའི་ཡིད། །དྲུག་སྟེ་བསོད་སྐྱབས་སངས་རྒྱས་ཀྱིས་བསྟན་པ། ཐམས་ཅད་སྡིག་པ་མི་བྱའོ། །དགེ་འོ་ཅོག་ནི་རྫོགས་པར་བྱ། །བདག་གི་སེམས་ཀྱང་
ཤིན་ཏུ་གདུལ། །དེ་ནི་སངས་རྒྱས་བསྟན་པའོ། །བདུན་ཏེ་ཤཱཀྱ་ཐུབ་པ་སངས་རྒྱས་ཀྱིས་བསྟན་པ། ལུས་ཀྱིས་སུ་ནི་སྡོམ་པ་དགེ །ངག་གི་སྡོམ་པ་ཡང་ནི་དགེ །
ཡིད་ཀྱི་སྡོམ་པ་ཡང་ནི་དགེ །དགེ་འོ་ཐམས་ཅད་སྡོམ་པ་ནི། །བྱང་ཆུབ་ཀུན་ལ་མགོན་སྐྱབས་བྱེད། །ཉོན་མོངས་ཐམས་ཅད་ཀུན་ལས་སྐྱོབ། །བྱང་ཆུབ་དག་སྲུང་
ཡིད་ཀྱང་སྡོམ། །ལུས་ཀྱིས་མི་དགེ་མི་བྱ་ཞིང༌། །འདི་གསུམ་ལས་ལས་རྣམ་པར་སྐྱོངས། །འཐོབ་བོ་དྲང་སྲོང་གསུངས་པའི་ལམ། །མི་ཡིས་བརྡེགས་སྤྱོས་ཤ་
མི་གླན། །སྡིག་གི་མི་ལ་སེམས་མི་འཁོན། །གཤེ་བའི་མི་ལའང་རྟག་ཏུ་གཅང༌། །མི་ཡིས་ངན་བྱས་བདག་མི་བྱེད། །སངས་རྒྱས་ཀུན་གྱིས་རབས་བཙུན་བྱས། །འཇིག་

66-1-145a

རྟེན་ར་མདའ་ཕ་སྐྱབས་ནུས། །སངས་རྒྱས་འདིས་ཚུལ་ཁྲིམས་བཤད་པ། །ངས་རྒྱ་ཆེར་བཤད་དུ་ཀུན་རྫོགས། །སངས་རྒྱས་
ཀུན་དང་སློབ་མ་རྣམས། །ཆོས་ཀྱི་ཚུལ་ཁྲིམས་གུས་པར་འཛིན། །གཅིག་ལ་གཅིག་ཀྱང་གུས་པར་བྱོས། །ཆོས་ལ་དྲིན་གཟོ་ཆོ་ག་ཚང་ན། །བྱ་བ་མེད་པའི་
ཆོས་ཐོབ་ནུས། །ཚུལ་ཁྲིམས་ཡི་གེ་བཤད་ཟིན་ནས། །སེམས་གཅིག་བརྟུལ་ཏེ་བྱང་ཆུབ་ཐོབ། །ཆོས་ཀྱི་རྒྱ་མོ་རྫོགས་སོ།།    །།རྒྱ་གར་སྐད་དུ།
ཨཱཪྱ་སཱུཪྱ་གརྦྷ་ནཱ་མ་མ་ཧཱ་བཻ་བུ་ལྱཾ་སཱུ་ཏྲ། བོད་སྐད་དུ། འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་དང་པོ། སངས་
རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་འདས་རྒྱལ་པོའི་ཁབ་འོད་མའི་
ཚལ་བྱ་ཀ་ལནྟ་ཀ་གནས་པ་ན་བཞུགས་ཏེ། གང་དག་ཕྱོགས་བཅུའི་སངས་རྒྱས་ཀྱི་ཞིང་གཞན་གྲངས་མེད་དཔག་ཏུ་མེད་པ་དག་ནས་དེར་ལྷགས་པའི་བྱང་ཆུབ་
སེམས་དཔའ་སེམས་དཔའ་ཆེན་པོ་གྲངས་མེད། དཔག་ཏུ་མེད། བརྗོད་དུ་མེད་པ་དག་གིས་ཡོངས་སུ་བསྐོར་ཅིང་མདུན་གྱིས་བལྟས་སོ། །དེ་བཞིན་དུ་ཕྱོགས་

66-1-145b

བཅུའི་སངས་རྒྱས་ཀྱི་ཞིང་གཞན་དང་གཞན་དག་ནས་དེར་འདུས་ཏེ་ལྷགས་པའི་ཉན་ཐོས་ཆེན་པོ་གྲངས་མེད། དཔག་ཏུ་མེད། བརྗོད་དུ་མེད་བདག་གིས་ཀྱང་ཡོངས་
སུ་བསྐོར་ཅིང་བདུན་གྱིས་བལྟས་སོ། །དེ་བཞིན་དུ་ཕྱོགས་བཅུའི་སངས་རྒྱས་ཀྱི་ཞིང་གཞན་དང་གཞན་དག་ནས་འདིར་ལྷགས་པ་བརྒྱ་བྱིན་དང༌། ཚངས་པའི་
དབང་པོ་དང༌། ལྷའི་དབང་པོ་དང༌། ཀླུའི་དབང་པོ་དང༌། གནོད་སྦྱིན་གྱི་དབང་པོ་དང༌། དྲི་ཟའི་དབང་པོ་དང༌། ལྷ་མ་ཡིན་གྱི་དབང་པོ་དང༌། ནམ་མཁའ་
ལྡིང་གི་དབང་པོ་དང༌། མིའམ་ཅིའི་དབང་པོ་དང༌། ལྟོ་འཕྱེ་ཆེན་པོའི་དབང་པོ་གྲངས་མེད། དཔག་ཏུ་མེད། བརྗོད་དུ་མེད་པ་དག་གིས་ཀྱང་མི་མཇེད་ཀྱི་སངས་
རྒྱས་ཀྱི་ཞིང་ཐམས་ཅད་ས་དང་ནམ་མཁའ་ལ་འགྲོ་བའི་ལམ་གང་བར་གྱུར་ཏོ། །དེ་བཞིན་དུ་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷ་གཞན་དང་
གཞན་དག་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་གཞན་དང་གཞན་
གྲངས་མེད་དཔག་ཏུ་མེད་པ་དག་ཀྱང་ལྷགས་ནས་བཅོམ་ལྡན་འདས་ལ་གྱེན་དུ་ལྟ་ཞིང༌། བཅོམ་ལྡན་འདས་རིང་པོ་མི་ཐོགས་པར་མཐར་ཕྱིན་པ། ནམ་མཁའ་

66-1-146a

ལྟར་སྣང་བ། བྱང་ཆུབ་སེམས་དཔའི་སྤྱོད་པ་རབ་ཏུ་འབྱེད་པ། དབུགས་རྡུབ་པ་དང་འབྱུང་བ་དྲན་པ། འཆི་བ་མེད་པའི་སྒོ། ཚངས་
པའི་གནས་པ་ལུང་བསྟན་པ་སྟོན་པ་ན་ཅང་མི་སྨྲ་བར་འཁོད་དེ། ཐམས་ཅད་དང་ལྡན་པའི་མི་མཇེད་ཀྱི་སངས་རྒྱས་ཀྱི་ཞིང་ཐམས་ཅད་ས་དང་ནམ་མཁའི་
ལམ་གང་བར་གྱུར་ཅིང༌། ད་དུང་བཅོམ་ལྡན་འདས་ཀྱི་ཆོས་ཀྱི་ཆར་གྱི་སྟོན་པས་ཚིམ་པར་མ་གྱུར་ནས་ཐལ་མོ་དག་རབ་ཏུ་སྦྱར་ཏེ་བཅོམ་ལྡན་འདས་ཁོ་ན་
ལ་བལྟ་ཞིང་འཁོད་པ་ནི། དཔེར་ན། ནད་པ་དག་སྨན་པ་ལ་ལྟ་བར་བྱེད་པ་བཞིན་དང༌། མུན་པས་ཁེབས་པ་དག་སྣང་བ་ལྟ་བར་བྱེད་པ་བཞིན་དང༌།
ཆུ་བོས་ཁྱེར་བ་དག་ཆུ་འགྲམ་དུ་ལྟ་བར་བྱེད་པ་བཞིན་དང༌། སྡུག་བསྔལ་བར་གྱུར་པ་དང༌། སྐྱབས་ལ་ལྟ་བར་བྱེད་པ་བཞིན་ཏེ། ད་ལྟར་མི་མཇེད་ཀྱི་སངས་
རྒྱས་ཀྱི་ཞིང་ཐམས་ཅད་ས་དང་ནམ་མཁའི་ལམ་བྱང་ཆུབ་སེམས་དཔའ་སེམས་དཔའ་ཆེན་པོ་དག་དང༌། ཉན་ཐོས་དག་དང༌། དབང་པོ་བརྒྱ་བྱིན་དག་
ནས་ལྟོ་འཕྱེ་ཆེན་པོའི་དབང་པོ་དག་གི་བར་དང༌། འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷ་གཞན་དང་གཞན་དག་ནས་མི་དང་མ་ཡིན་པ་རྣམས་

66-1-146b

གཞན་དང་གཞན་དག་གི་བར་བཅོམ་ལྡན་འདས་ཆོས་དང་ལྡན་པ་ཆོས་ཀྱི་རྒྱལ་པོ་ལ་ལྟ་ཞིང་ཐལ་མོ་རབ་ཏུ་སྦྱར་ཏེ་ཅང་མི་སྨྲ་བར་འཁོད་པར་གྱུར་ཏོ། །དེའི་ཚེ་
ཚངས་པ་ཆེན་པོ་པདྨ་འབར་བའི་དཔལ་ཞེས་བྱ་བ་སངས་རྒྱས་མང་པོ་ལ་ལྷག་པར་བྱ་བ་བྱས་པ། དགེ་བའི་རྩ་བ་བསྐྱེད་པ། བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ལས་ཕྱིར་མི་ལྡོག་པ། ཆོས་ལ་དམིགས་པའི་བྱམས་པ་ཤིན་ཏུ་ཡོངས་སུ་སྦྱང་བ་བྱས་པར་གྱུར་ཏོ། །དེ་ནས་ཚངས་པ་ཆེན་པོ་པདྨ་འབར་བའི་དཔལ་
སྟན་ལས་ལངས་ཏེ་བླ་གོས་ཕྲག་པ་གཅིག་ཏུ་གཟར་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་
བ་བཏུད་ནས་བཅོམ་ལྡན་འདས་ལ་ཚིགས་སུ་བཅད་པ་བརྗོད་པ་འདིས་ཆོས་བཤད་པར་གསོལ་བ་བཏབ་བོ། །རིང་དུ་གཤེགས་ཤིང་མྱུར་བའི་རྒྱུན་དང་ལྡན། །ཟད་
པ་ལྷུར་མཛད་མི་གཡོ་འོད་གསལ་བ། །རྟོགས་པ་ཐམས་ཅད་སྐྱེད་པར་མཛད་པ་པོ། །ཁྱོད་གསུང་རབ་ཞི་རྒྱུ་སྐར་ཚུལ་མཁྱེན་མཁས། །དབུགས་རྡུབ་པ་དང་
འབྱུང་བ་དྲན་པ་མཁྱེན། །ཚངས་པའི་གནས་པ་བཞི་པོ་དག་དང་ལྡན། །སྲིད་པ་གསུམ་པོ་ཇི་ལྟར་དག་འགྱུར་བར། །སེམས་ཅན་འགྲོ་བ་སྤོང་བར་མཛད་པ་པོ། །ཚུལ་

66-1-147a

གཅིག་ལྡན་པ་ཉིད་ཀྱི་མཁྱེན་མངའ་བ། །ལྷ་མི་རྣམ་པ་མང་པོ་ཁྲི་དག་ཀྱང༌། །སོ་མ་ཉི་རྒལ་མཛད་དགེ་བརྙེས་ཆུ་བོ་རྒལ། །བདེ་
འགྲོའི་མཁྱེན་པ་མྱུར་དང་ལྡན་པ་པོ། །བྱང་ཆུབ་སྤྱོད་དང་སངས་རྒྱས་ཆོས་མངོན་སུམ། །སེམས་གཡོ་སེམས་ཅན་ཁ་ཅིག་འདོད་ཀླུང་ལྷུང༌། །མུན་པས་ཁེབས་
ཤིང་མིག་དང་མི་ལྡན་པའི། །སྡུག་བསྔལ་ཐམས་ཅད་བཅོམ་པར་གྱུར་ལགས་པ། །མཐོས་དགེ་བྲལ་སློབ་དཔོན་མཁས་ལྡན་པའི། །སྐྱེ་བོ་བྲལ་ལ་མི་
དབང་ཐུགས་རྗེ་སྐྱེད། །མཉམ་པའི་ཆོས་ཉན་སྐྱེ་བའི་ཕ་རོལ་མཆི། །སྲིད་པ་གཅོད་པ་བཤད་པར་མཛད་དུ་གསོལ། །སྐྱེ་རླུང་ཕ་རོལ་གཤེགས་ཐུབ་ཐུགས་
རྗེས་གསུངས། །བློ་འཆལ་སྐྱེ་མང་སྲེད་པའི་དྲ་བའི་ལམ། །དེ་དག་ཐམས་ཅད་ཉོན་མོངས་རྩ་བ་ཅན། །དེར་ནི་སེམས་ཅན་འཁྱམས་འགྱུར་གཅད་དུ་གསོལ།།
གང་དུ་སྡུག་བསྔལ་རབ་ཞི་དབང་དྲུག་དང༌། །ཡིད་ཀྱང་ཞི་འགྱུར་སྲེད་སྐྱོན་རྒྱལ་བ་གསུངས། །སྲེད་པ་བྲལ་བ་སྲེད་རྒྱུ་མི་མངའ་བ། །སེམས་ཅན་གདུང་བ་དཔལ་
ཀུན་བྲལ་གྱུར་པ། །དེ་སླད་ཐུབ་པ་ཐུགས་བརྩེ་བ་ཡི་རྒྱུས། །སྲེད་པ་ཡི་ནི་ཆུ་ཀླུང་སྐེམ་མཛད་པ། །མྱུར་དུ་བདེ་ཞིང་འཆི་བ་མ་མཆིས་པའི། །ཆོས་ཀྱང་སྲེད་པ་

66-1-147b

གཅོད་པ་བཤད་པར་གསོལ། །དེ་ནས་བཅོམ་ལྡན་འདས་ཀྱིས་ཚངས་པ་པདྨ་འབར་བའི་དཔལ་ལ་འདི་སྐད་ཅེས་བཀའ་སྩལ་ཏོ། །གང་དག་སྔོན་ཆད་ཕ་རོལ་
ཕྱིན༑ ༑སྤྱོད་པ་སྤྱད་ཅིང་སྤྱོད་འགྱུར་བ། །དེ་དག་ཉན་ཐོས་ཆོས་རྣམས་ལ། །ནམ་ཡང་དགའ་བར་མི་བྱ་སྟེ། །སངས་རྒྱས་ཆོས་ལས་ཉམས་འགྱུར་བའི། །ལྟུང་བ་
གཉིས་པ་གཞན་མེད་དེ། །དེ་ནི་ཡང་དང་ཡང་དུ་ཡང༌། །གཉི་གར་སེམས་ནི་འཇུག་པ་ཡིན། །ཁྲོ་དང་ཉན་ཐོས་ཆོས་རྣམས་དང༌། །རྐྱེན་གྱི་བྱང་ཆུབ་འཇུག་པ་ཡིན།
ཆོས་གསུམ་རྣམ་པར་སྤངས་པས་ན། །སངས་རྒྱས་ཆོས་རྣམས་རྫོགས་པར་འགྱུར། །སྐྱེ་གནས་བཞི་ལྡན་སེམས་ཅན་འདི། །སངས་རྒྱས་ཞིང་འདིར་ལྷགས་པ་
དང༌། །ཐམས་ཅད་འདོད་པ་རྟེན་མི་བྱེད། །ཐམས་ཅད་མི་སྡུག་ཐོབ་པ་ཡིན། །འདི་ན་སེམས་ཅན་མཁས་པ་གང༌། །བྱང་ཆུབ་མཆོག་གི་ཕྱིར་ཞུགས་ཤིང༌། །གང་བློ་གཟུངས་དང་བཟོད་པ་ལ། །
བརྩོན་ཞིང་ལེགས་པར་གོམས་བྱས་ལ། །དབང་པོ་དྲུག་གི་སྒོ་བསྡམས་ཤིང༌། །སྐྱིལ་མོ་ཀྲུང་གིས་དྲན་བཞག་ནས། །རང་གི་སྤྱོད་ཡུལ་ས་ནོན་པ། །ཕྱི་མའི་དུས་
ཀྱི་དེ་བཞིན་གཤེགས། །ནོར་བདུན་རབ་ཏུ་རྫོགས་པའང་ཡིན། །འདིར་ནི་མི་སྡུག་ཚུལ་བཤད་ན། །ཀུན་གཞི་གང་ཡིན་སེམས་ཅན་གྱི། །འཆིང་བ་བརྟན་པ་འདིར་

66-1-148a

བཤད་འགྱུར། །ངས་ནི་ཆོས་ཀྱི་སེར་སྣ་སྤངས། །སེམས་ཅན་སྲུང་ཕྱིར་མ་བཤད་དེ། །འདི་ལ་བྱང་ཆུབ་སེམས་དཔའ་ཡིས། །བྱང་
ཆུབ་ཕྱིར་སེམས་འདིར་མ་བཏང༌། །ཕྱོགས་བཅུའི་སངས་རྒྱས་དེ་དག་གིས། །ཆོས་འདི་ཡུན་རིང་གནས་བྱ་ཞེས། །ས་འདི་ཡོངས་སུ་སྤྱད་མཛད་ཅིང༌། །ས་
འདི་བྱིན་གྱིས་བརླབས་པ་ཡིན། །དེ་བཞིན་དུ་ནི་ཁྱོད་ཀྱིས་ཀྱང༌། །ཞིང་འདི་ལ་ནི་རྩེ་བར་བྱོས། །དེ་བཞིན་བཟོད་པ་དག་གིས་རྩེས། །བསྡམས་ནས་ཡུན་
རིང་གནས་པར་བྱོས། །ཉན་ཐོས་ཐེག་པ་ངས་བཤད་དེ། །སེམས་ཅན་ཆགས་ལས་ཐར་བྱ་ཞིང༌། །ཕུང་པོ་དག་དང་ཁམས་རྣམས་དང༌། །སྐྱེ་མཆེད་
སྟོང་པ་ངས་བཤད་དེ། །ཞི་གནས་རྣམ་པ་བཅུ་གསུམ་དང༌། །ལྷག་མཐོང་ང་ཡིས་བཤད་བྱ་སྟེ། །འདོད་པའི་འཆིང་བས་དམ་བཅིངས་པའི། །སེམས་
ཅན་དེ་ཡིས་རྣམ་དག་འགྱུར། །སེམས་ཅན་རྣམས་ལ་སྙིང་བརྩེ་བས། །ཉན་ཐོས་རྣམས་ཀྱི་བདེན་པ་བཞི། །ཆོས་རྣམས་རྟག་ཏུ་ཡུན་གནས་དང༌། །ཟག་
པ་མེད་ཕྱིར་ངས་བཤད་དོ། །ཉན་ཐོས་བདེན་པས་འདུལ་བ་ནི། །སྲིད་པའི་མཚོ་ལས་ངས་བསྒྲལ་ལོ། །བྱང་ཆུབ་སྤྱོད་པ་ཐམས་ཅད་ཀྱང༌། །ཕྱི་ནས་ཁྱེད་

66-1-148b

ལ་བསྟན་པར་བྱའོ། །དེ་ནས་དེའི་ཚེ་ཐམས་ཅད་དང་ལྡན་པའི་མི་མཇེད་ཀྱི་སངས་རྒྱས་ཀྱི་ཞིང་དུ་གཏོགས་པའི་སེམས་ཅན་རྣམས་འདི་སྙམ་དུ་སེམས་ཏེ། ཀྱེ་མ་ད་
ལྟར་དེ་བཞིན་གཤེགས་པ་འདི་ནི། ཉན་ཐོས་ཀྱི་གཏམ་ཡང་དག་པར་རབ་ཏུ་སྟོན་པར་མཛད་ཀྱི། ཐེག་པ་ཆེན་པོའི་གཏམ་ནི། མི་མཛད་དོ་སྙམ་མོ། །དེ་ནས་
དེའི་ཚེ་བྱང་ཆུབ་སེམས་དཔའ་དེ་དག་ཐམས་ཅད་འདི་སྙམ་དུ་སེམས་ཏེ། ཀྱེ་མ་ད་ལྟར་དེ་བཞིན་གཤེགས་པ་འདི་ནི། སངས་རྒྱས་ཀྱི་ཞིང་འདིར་ས་ཡོངས་སུ་
སྤྱད་པའི་ཕྱིར་དང༌། མ་འོངས་པའི་དུས་ན་ཆོས་ཀྱི་ཚུལ་རིང་དུ་གནས་པར་བྱ་བའི་ཕྱིར་དང༌། ད་ལྟར་སངས་རྒྱས་ཀྱི་ཞིང་འདིར་གང་དཀོན་མཆོག་གསུམ་གྱི་
གདུང་རྒྱུན་མི་འཆད་པར་བྱ་བའི་ཕྱིར་དང༌། མ་འོངས་པའི་དུས་ན་ལྷ་དང༌། ཀླུ་དང༌། གནོད་སྦྱིན་དང༌། སྤྲིན་པོ་དང༌། ལྷ་མ་ཡིན་དང༌། ནམ་མཁའ་ལྡིང་
དང༌། མིའམ་ཅི་དང༌། ལྟོ་འཕྱེ་ཆེན་པོ་དང༌། མི་དང༌། མི་མ་ཡིན་པ་མ་དད་པ་རྣམས་མངོན་པར་དད་པར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་འཕེལ་བར་
བྱ་བའི་ཕྱིར་དང༌། སེམས་ཅན་ཆོས་ལ་མངོན་པར་བརྩོན་པ་དག་དང༌། ཆོས་ལ་གནས་པ་དག་དང༌། ཡོན་ཏན་གྱིས་ཕྱུག་པ་དག་དང༌། ཚུལ་ཁྲིམས་ཀྱི་དྲི་དང་ཡང་

66-1-149a

དག་པར་ལྡན་པ་རྣམས་བདེ་བ་ལ་རེག་པ་དང༌། རྣམ་པར་མཐོ་འཚམ་པ་མེད་པར་བྱ་བའི་ཕྱིར་དང༌། བྱད་གྲོལ་གྱི་བདེ་བ་
ཡོངས་སུ་རྫོགས་པར་བྱ་བའི་ཕྱིར་དང༌། ཅི་ནས་སངས་རྒྱས་ཀྱི་ཞིང་འདི་ཤིན་ཏུ་ཡོན་ཏན་དག་གིས་བསྒོ་བར་བྱ་བའི་ཕྱིར་དང༌། ཕྱོགས་བཅུ་ན་གནས་
པའི་སངས་རྒྱས་ཀྱི་ཞིང་གཞན་ཐམས་ཅད་ཀྱང་བསྒོ་བའི་འོས་སུ་གྱུར་པ་དང༌། བླ་མ་ལ་གུས་པ་དང༌། ཕྱག་བྱ་བའི་འོས་སུ་གྱུར་པར་བྱ་བའི་ཕྱིར་
བདག་ཅག་ནང་དུ་ཡང་དག་པར་འཇོག་པར་བཞེད་པས་མ་ལ་བདག་ཅག་གིས་ང་དེ་བཞིན་གཤེགས་པའི་དགོངས་པ་ཡོངས་སུ་རྫོགས་པར་བྱ་སྟེ་།
བདག་ཅག་ཐམས་ཅད་ཀྱིས་སའི་སྟེང་དུ་སྐྱིལ་མོ་ཀྲུང་གིས་འཁོད་པར་བྱ་ཞིང༌། རང་རང་གི་རྣམ་པ་སྣ་ཚོགས་ཀྱི་མཆོག་ཐམས་ཅད་དང་ལྡན་པའི་བཟོད་པ་
དང༌། གཟུངས་དང༌། ཏིང་ངེ་འཛིན་དང༌། རྣལ་འབྱོར་དག་གིས་གནས་པ་དག་ཏུ་བྱ་གོར་མ་ཆག་གོ་སྙམ་མོ། །དེ་ནས་དེའི་ཚེ་བྱང་ཆུབ་སེམས་དཔའ་སེམས་
དཔའ་ཆེན་པོ་གང་དག་བསྐལ་པ་བརྒྱས་ངེས་པར་བྱུང་བ་དག་དང༌། གང་དག་ས་བཅུ་དག་དང༌། གང་དག་མི་སྐྱེ་བའི་ཆོས་ཀྱི་བཟོད་པ་ལ་གནས་པའི་བར་དག་

66-1-149b

དང༌། གང་དག་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་གཞན་ལ་རག་མ་ལས་པའི་ཡེ་ཤེས་ལ་མཁས་པ་དག་དང༌། མི་འཇིགས་པ་ཐོབ་པ་དག་གི་བར་
དེ་དག་ཐམས་ཅད་ས་སྟེང་འདིར་སྐྱིལ་མོ་ཀྲུང་གིས་འཁོད་པར་གྱུར་ཏོ། །དེ་བཞིན་དུ་རང་རང་གི་རྣམ་པ་སྣ་ཚོགས་ཀྱི་མཆོག་ཐམས་ཅད་ཀྱི་བཟོད་པ་དང༌། གཟུངས་
དང༌། ཏིང་ངེ་འཛིན་དག་ལ་མཉམ་པར་བཞག་པ་དག་ཏུ་གྱུར་ཏོ། །ཡང་དེའི་ཚེ་བསོད་ནམས་ཀྱི་སྟོབས་ཇི་ལྟ་བ་བཞིན་དུ་རྒྱུ་མཐུན་པའི་རྒྱུའི་སྟོབས་ཀྱིས་བྱང་
ཆུབ་སེམས་དཔའ་སེམས་དཔའ་ཆེན་པོ་མཉམ་པར་གཞོག་པ་དེ་དག་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གཏན་བྱེད་པ་དེ་དག་ལས་
ཁ་ཅིག་གི་ལུས་ལས་འོད་འདི་ལྟ་བུ་བྱུང་སྟེ། དཔེར་ན། མར་མེའི་འོད་ལྟ་བུའོ། །ཁ་ཅིག་གི་ནི། སྐར་མདའ་དང་མཉམ་པ་དག་གོ །ཁ་ཅིག་གི་ནི། བརྒྱ་
བྱིན་དང་མཉམ་པ་དག་གོ །ཁ་ཅིག་གི་ནི། མི་མཇེད་ཀྱི་བདག་པོ་ཚངས་པ་དང་མཉམ་པ་ནས་ཁ་ཅིག་གི་ནི། ཟླ་བ་དང་མཉམ་པའི་བར་དག་གོ །ཁ་ཅིག་གི་
ནི༑ ཉི་མ་དང་མཉམ་པ་དག་གོ །ཁ་ཅིག་གི་ནི། ཉི་མ་གཅིག་དང་མཉམ་པ་དག་གོ །ཁ་ཅིག་གི་ནི། ཉི་མ་གསུམ་དང་མཉམ་པ་དག་གོ །ཁ་ཅིག་གི་ནི་།

66-1-150a

ཉི་མ་ལྔ་དང་མཉམ་པ་དག་གོ །ཁ་ཅིག་གི་ནི། ཉི་མ་སྟོང་དང་མཉམ་པའི་བར་དག་གོ །ཁ་ཅིག་ནི། ལུས་ལས་
ནི༑ ཉི་མ་བྱེ་བ་རྒྱ་སྟོང་དང་མཉམ་པའི་འོད་དག་བྱུང་སྟེ། མི་མཇེད་ཀྱི་སངས་རྒྱས་ཀྱི་ཞིང་འདི་ཐམས་ཅད་སྔོན་མ་མཐོང་མ་ཐོས་པའི་
སྣང་བ་ཆེན་པོ་རྒྱ་ཆེ་བ་དེ་ལྟ་བུས་འཇིག་རྟེན་ཁྱབ་པར་གྱུར་ཏོ། །དེ་དག་གི་ལུས་ལས་མཆོག་ཏུ་སེམས་ཅན་གཞན་དག་གི་ལུས་དང་སེམས་ཀྱི་བདེ་
བ་ལ་རེག་པ་དང༌། དགའ་བ་དང༌། རབ་ཏུ་ཚིམ་པར་བྱེད་པ། ནད་ཐམས་ཅད་རབ་ཏུ་ཞི་བར་བྱེད་པ། ལྟ་བ་ངན་པ་ཐམས་ཅད་རབ་ཏུ་ཞི་བར་བྱེད་
པ༑ ལུས་ཀྱི་གནས་ངན་ལེན་ཐམས་ཅད་རབ་ཏུ་ཞི་བར་བྱེད་པ། བཀྲེས་པ་དང་སྐོམ་པ་ཐམས་ཅད་རབ་ཏུ་ཞི་བར་བྱེད་པ། འདོད་པ་ཐམས་ཅད་རབ་ཏུ་ཞི་
བར་བྱེད་པ། །ཁྲོ་བ་ཐམས་ཅད་དང༌། འཇིག་པ་ཐམས་ཅད་དང༌། ཉོན་མོངས་པ་དང༌། འཆིང་བ་ཐམས་ཅད་རབ་ཏུ་ཞི་བར་བྱེད་པའི་འོད་བྱུང་སྟེ། སངས་རྒྱས་ཀྱི་
ཞིང་འདི་སྲིད་པ་གསུམ་གྱི་བཙོན་རའི་སྡུག་བསྔལ་གྱི་འཇིགས་པ་ཐམས་ཅད་ཀྱི་བར་རབ་ཏུ་ཞི་བར་བྱེད་དོ། །དེའི་ཚེ་སངས་རྒྱས་ཀྱི་ཞིང་འདི་སེམས་ཅན་ཐམས་ཅད་

66-1-150b

སངས་རྒྱས་ལ་འབབ་པ་དག་དང༌། ཆོས་ལ་འབབ་པ་དག་དང༌། དགེ་འདུན་གྱི་ཡོན་ཏན་ལ་དགའ་པ་ལ་མཁས་པ་དག་འཁོད་པར་གྱུར་ཏོ། །ཡང་དེའི་ཚེ་སངས་རྒྱས་ཀྱི་
ཞིང་འདི་ཕྱོགས་བཅུའི་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་སྟོང་པ་དང༌། སྟོང་པ་མ་ཡིན་པ་དག་དང༌། ཡོངས་སུ་དག་པ་དང༌། ཡོངས་སུ་དག་པ་མ་ཡིན་
པ་དག་ན་ཀུན་ནས་ལྷམ་མེ། ལྷན་ནེ། ལྷང་ངེར་ཡང་དག་བར་སྣང་བ་ནི། འདི་ལྟ་སྟེ། མཚན་མོ་མུན་པ་བྱུང་བ་ན་ཟླ་བ་དང༌། ཉི་མ་བརྒྱ་སྟོང་ཤར་ནས་ལྷམ་
མེ༑ ལྷན་ནེ། ལྷང་ངེ་བ་བཞིན་ཏེ། དེ་ལྟར་དེའི་ཚེ་མི་མཇེད་ཀྱི་སངས་རྒྱས་ཀྱི་ཞིང་ཡང་ཕྱོགས་བཅུའི་གངྒཱའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་སྟོང་པ་
དང༌། སྟོང་པ་མ་ཡིན་པ་དག་དང༌། ཡོངས་སུ་དག་པ་དང༌། ཡོངས་སུ་མ་དག་པ་དག་ན་ཀུན་ནས་མཆོག་ཏུ་ལྷམ་མེ། ལྷན་ནེ། ལྷང་ངར་གྱུར་ཏོ། །དེ་ནས་
སངས་རྒྱས་ཀྱི་ཞིང་དེ་དང་དེ་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་ཡོད་པ་དང༌། གང་དག་བསྐལ་པ་བརྒྱས་ངེས་པར་བྱུང་བ་དག་དང༌། གང་
དག་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་གཞན་ལ་རག་མ་ལས་པའི་ཡེ་ཤེས་ལ་མཁས་པ་དག་དང༌། མི་འཇིགས་པ་ཐོབ་པའི་བར་དེ་དག་སངས་རྒྱས་

66-1-151a

ཀྱི་མཐུ་ས་དེ་ནས་ཆས་ཏེ་སེམས་ཀྱི་སྐད་ཅིག་མ་ཅིག་དང་ལྡན་པས་སངས་རྒྱས་ཀྱི་ཞིང་འདིར་ཞུགས་ནས་གནས་ཇི་ལྟ་བ་བཞིན་ས་
སྟེང་དུ་སྐྱིལ་མོ་ཀྲུང་གིས་འཁོད་པར་གྱུར་ཏོ། །དེ་བཞིན་དུ་རང་གི་དགེ་བའི་ཕྱོགས་ལ་ནན་ཏན་དག་ཏུ་བྱེད་ཅིང་ཇི་ལྟར་དགེ་བའི་ཕྱོགས་ཀྱི་སྟོབས་བསྐྱེད་པ་ཐོབ་
པ་དེ་དག་དང༌། མི་འཇིགས་པའི་རྒྱུ་དང་རྐྱེན་དང་ལྡན་པ་དེ་དག་གི་ལུས་ལས་དེ་འདྲ་བ་ཁོ་ནའི་འོད་བྱུང་བར་གྱུར་ཏོ། །དེ་ནས་བཅོམ་ལྡན་འདས་དགེ་སློང་
གི་དགེ་འདུན་གྱིས་ཡོངས་སུ་བསྐོར་ནས་ཉན་ཐོས་ཆེན་པོ་རྣམས་ལ་བཀའ་སྩལ་པ། ཁྱེད་བསམ་གཏན་གྱི་ཡུལ་གྱི་མཐུ་ལ་ལྟོས་ཤིག །བྱིན་གྱི་རླབས་
ཀྱི་རྒྱུས་བདུད་ཐམས་ཅད་ཀྱི་ཡུལ་དང༌། ཀླུ་ཐམས་ཅད་ཀྱི་ཡུལ་ཟིལ་གྱིས་མནན་ནས་སྔོན་གྱི་དེ་བཞིན་གཤེགས་པ་ཐམས་ཅད་ཀྱིས་འདིར་ཆོས་ཀྱི་ཚུལ་
དང་།དཀོན་མཆོག་གསུམ་གྱི་གདུང་རྒྱུན་མི་འཆད་པའི་ཕྱིར་དང༌། གསལ་བར་མཛད་པའི་ཕྱིར་མི་མཇེད་ཀྱི་སངས་རྒྱས་ཀྱི་ཞིང་འདི་ཐམས་ཅད་ཡོངས་
སུ་སྤྱད་པ་མཛད་དོ། །དེ་བཞིན་དུ་ད་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད། དཔག་ཏུ་མེད་པ་གངྒཱའི་ཀླུང་གི་བྱེ་མ་སྙེད་བསམ་གཏན་

66-1-151b

དང༌། མངོན་པར་ཤེས་པའི་ཡུལ་ལ་རྣམ་པར་རྩེ་བ་དང་ལྡན་པ་དག་གིས་མི་མཇེད་ཀྱི་སངས་རྒྱས་ཀྱི་ཞིང་འདི་ན་ཆོས་ཀྱི་ཚུལ་ཡུན་རིང་དུ་གནས་པར་བྱ་བའི་
ཕྱིར་དང༌། གསལ་བར་བྱ་བའི་ཕྱིར་དང༌། ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་
པོ་དང༌། མི་དང༌། མི་མ་ཡིན་པ་མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་འཕེལ་བར་བྱ་བའི་ཕྱིར་དང༌། སེམས་ཅན་ཆོས་ལ་
མངོན་པར་བརྩོན་པ་དག་དང༌། ཆོས་ཀྱིས་གནས་པ་དག་དང༌། ཡོན་ཏན་གྱིས་ཕྱུག་པ་དག་དང༌། སེམས་ལ་དབང་དང་ལྡན་པར་གྱུར་པ་རྣམས་བདེ་བ་
ལ་རེག་པ་དང༌། རྣམ་པར་མཐོ་འཚམ་པ་མེད་པར་བྱ་བའི་ཕྱིར་དང༌། ངའི་བསྟན་པ་རབ་ཏུ་མི་འཇིག་པར་བྱ་བའི་ཕྱིར་དང༌། བྱང་གྲོལ་གྱི་བདེ་བ་ཡོངས་སུ་
རྫོགས་པར་བྱ་བའི་ཕྱིར་ས་ཆེན་པོ་འདི་ཡོངས་སུ་སྤྱད་པར་བྱས་པ་ཡིན་ནོ། །དོན་དེ་ཉིད་བྱིན་གྱིས་བརླབ་པར་བྱ་བའི་ཕྱིར་དེ་ལྟར་ན་བྱང་ཆུབ་སེམས་དཔའ་སེམས་
དཔའ་ཆེན་པོ་རྣམས་བསམ་གཏན་གྱི་ཡུལ་དག་གིས་རྣམ་པར་རྩེ་བར་བྱེད་དོ། །ས་ཕྱོགས་གང་དང་གང་ན་བྱང་ཆུབ་སེམས་དཔའ་སེམས་དཔའ་ཆེན་པོ་འདི་

66-1-152a

དག་འཁོད་ཅིང་བསམ་གཏན་གྱི་ཡུལ་དག་གིས་རྣམ་པར་རྩེན་པར་བྱེད་པ་དེ་དང་དེར་ད་ལྟར་དང་མ་འོངས་པའི་དུས་ནའང་ཁ་ཅིག་
ཏུ་ལ་ལར་ང་འདས་ནས་སེམས་ཅན་འཁོར་བའི་འཇིགས་པས་སྐྲག་པར་བྱེད་ཅིང་མྱ་ངན་ལས་འདས་པ་འདོད་པ་དག་སྐུ་གདུང་གི་མཆོད་རྟེན་དག་བྱེད་དུ་
འཇུག་པར་འགྱུར་ཞིང༌། སངས་རྒྱས་ཀྱི་བཞུགས་ཁང་དག་གམ། སངས་རྒྱས་ཀྱི་སྐུ་གཟུགས་དག་གམ། ཆོས་ཀྱི་བཞུགས་ཁང་དག་བྱེད་པར་འགྱུར་རོ། །
ཡང་ན་དེར་གླེགས་བམ་དུ་བྲི་བ་བྱས་ནས་ངའི་ཆོས་ཀྱི་སྐུའང་འཆང་བར་འགྱུར་རོ། །དེར་ཡང་མཆོད་པ་རྣམ་པ་སྣ་ཚོགས་དག་ཀྱང་བྱེད་པར་འགྱུར་ཞིང༌།
དེར་རིན་པོ་ཆེ་རྣམ་པ་སྣ་ཚོགས་དག་ཀྱང་འབུལ་བར་འགྱུར་ཏེ། འདི་ལྟ་སྟེ། གསེར་དང༌། དངུལ་དང༌། བཻ་ཌཱུཪྱ་དང༌། ཤེལ་དང༌། མུ་ཏིག་དམར་པོ་
དང༌། རྡོའི་སྙིང་པོ་དང༌། སྡུག་དང༌། ནོར་བུ་དང༌། མུ་ཏིག་དང༌། དབྱིག་དང༌། དུང་དང༌། མན་ཤེལ་དང༌། བྱུ་རུ་ལ་སོགས་པ་དང༌། དར་ཡུག་དང༌། དྲིལ་
བུ་དང༌། ཟ་འོག་དང༌། གོས་རས་བཟང་པོ་དང༌། ཡུལ་ཀ་ཤིའི་རས་བཟང་པོ་དང༌། དབུ་རྟེན་ནད་ཚངས་ཅན་དང༌། གདིང་བ་དང༌། གདུགས་དང༌། རྒྱལ་མཚན་

66-1-152b

དང་༑ བདན་དང༌། ཆོས་གོས་དང༌། མགུར་གྱི་རྒྱན་དང༌། སྤོས་དང༌། མེ་ཏོག་དང༌། བདུག་པ་དང༌། རོལ་མོའི་སྒྲ་དང༌། ལུས་འདུས་པ་དང༌། བླ་མ་དང༌།
གུས་པ་ཆེན་པོ་དང༌། གཅེས་པར་བྱེད་པ་དག་ཏུ་འགྱུར་རོ། །དེ་ནས་བཅོམ་ལྡན་འདས་ཀྱིས་དེའི་ཚེ་ཕྱག་སོར་བཅུའི་ཐལ་མོ་སྦྱར་ནས་འདི་སྐད་ཅེས་བཀའ་སྩལ་
ཏོ༑ ༑དེ་དག་གི་མཆོད་པ་ནི། དེ་ནས་ང་ཉིད་ཀྱིས་བཞེས་པར་མཛད་དེ། སེམས་ཅན་དེ་དག་ཐམས་ཅད་ནི། བསམ་པ་ཇི་ལྟ་བ་བཞིན་དུ་ཐེག་པ་གསུམ་གྱིས་
ཕྱིར་མི་ལྡོག་པ་དག་ཏུ་འགྱུར་རོ། །ས་ཕྱོགས་ལ་ལར་ནི། གཙུག་ལག་ཁང་དང༌། གནས་ཁང་དང༌། འཆགས་དང༌། དགོན་པའི་གནས་དང༌། སྐྱེད་མོས་
ཚལ་དང༌། ཀུན་དགའི་རེ་བ་དག་རབ་ཏུ་ཤོམ་པར་བྱེད་དོ། །ཡང་ན་ཉན་ཐོས་ཀྱི་ཆོས་ཀྱི་གནས་པ་རྣམས་ལ་མཆོད་པ་དང༌། རིམ་གྲོ་རྣམ་པ་སྣ་ཚོགས་འདི་
ལྟ་སྟེ༑ ཆོས་གོ་ས་དང༌། བསོད་སྙོམས་དང༌། མལ་ཆ་དང༌། སྟན་དང༌། ན་བའི་གསོས་སྨན་དང༌། ཡོ་བྱད་དག་གིས་བྱེད་པར་འགྱུར་བའམ། བྱེད་དུ་འཇུག་
པར་འགྱུར་རོ། །གཙུག་ལག་ཁང་དང༌། འཆགས་དང༌། དགོན་པའི་གནས་དེ་དག་ཏུའང་བཀུར་སྟིར་བྱས་ཏེ་ཆོས་ཉན་པ་དང༌། རྣམ་པར་གཏན་ལ་དབབ་པའི་

66-1-153a

གཏམ་བྱེད་པ་དག་ཏུ་འགྱུར་བའམ། གླེགས་བམ་དག་ཀློག་པར་འགྱུར་རོ། །གཙུག་ལག་ཁང་དང༌། འཆག་ས་ལ་སོགས་པ་
དེ་དག་ཏུའང་ཡོངས་སུ་གཏོང་བ་རྣམ་པ་སྣ་ཚོགས་དག་ཡོངས་སུ་གཏོང་བར་འགྱུར་ཏེ། འདི་ལྟ་སྟེ། ཞིང་གི་གཞིའམ། ཁྱིམ་གྱི་གཞིའམ། ཀུན་དགའི་
ར་བའི་གཞིའམ། བྲན་དང༌། བྲན་མོ་དང༌། གླང་པོ་ཆེ་དང༌། རྟ་དང༌། རྔ་མོ་དང༌། བ་ལང་དང༌། མ་ཧེ་དང༌། བོང་བུ་དང༌། ཕྱུགས་གཞན་དག་དང༌།
སྣོད་སྤྱད་ཀྱི་ཡོ་བྱད་རྣམ་པ་སྣ་ཚོགས་དག་དེར་ཡོངས་སུ་གཏོང་བར་འགྱུར་ཞིང༌། ངའི་ཉན་ཐོས་ཀྱིས་ཆོས་ཀྱི་གནས་པ་རྣམས་ལོངས་སྤྱོད་པར་བྱ་བའི་ཕྱིར་
མལ་ཆ་དང་སྟན་གྱི་ཡོ་བྱད་རྣམ་པ་སྣ་ཚོགས་དག་སེམས་ཀྱི་རྒྱན་གྱི་དོན་དང༌། སེམས་ཀྱི་ཡོ་བྱད་ཀྱི་དོན་དང༌། རྣལ་འབྱོར་གྱི་ཚོགས་ཀྱི་དོན་དང༌། བྱང་
གྲོལ་གྱི་བདེ་བ་དོན་གྱི་མཆོག་ཐོབ་པར་བྱ་བའི་ཕྱིར་བསྔོ་བ་དག་ཏུ་བྱེད་དོ། །ད་ལྟར་དང་མ་འོངས་པའི་དུས་ན་ངའི་བསྟན་པ་ལ་ཕན་གདགས་པའི་ཕྱིར་ཡོངས་
སུ་གཏོང་བ་རྣམ་པ་སྣ་ཚོགས་དག་ཡོངས་སུ་གཏོང་བར་བྱེད་དོ། །དེ་བཞིན་དུ་སེམས་ཅན་དེ་དག་གི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དེ་དག་

66-1-153b

ཐམས་ཅད་ལ་ཅི་ནས་ཀྱང་སེམས་ཅན་དེ་དག་འབྲས་བུ་ཆེན་པོར་འགྱུར་བར་བྱ་བའི་ཕྱིར་ང་རྗེས་སུ་ཐུགས་རངས་པར་མཛད་དོ། །བཞེས་པར་མཛད་དོ། །སེམས་
ཅན་ལོག་པར་ལྟུང་བའི་ཆོས་ཅན་མ་ཡིན་པ་ངན་འགོར་གསུམ་རྣམ་པར་སྤངས་པ་དེ་དག་ཐམས་ཅད་བསམ་པ་ཇི་ལྟ་བ་བཞིན་དུ་ཐེག་པ་གསུམ་གྱིས་ཕྱིར་མི་
ལྡོག་པ་དག་ཏུ་འགྱུར་རོ། །སེམས་ཅན་བདག་ཡུན་ཇི་སྲིད་དུ་འཁོར་བར་འཁོར་བར་འགྱུར་བ་དེ་སྲིད་དུའང་ལོངས་སྤྱོད་གཉིས་པོ་ཆོས་ཀྱི་ལོངས་སྤྱོད་དང་ཟང་
ཟིང་གི་ལོངས་སྤྱོད་དང་མི་འབྲལ་བར་འགྱུར་རོ། །རི་དང༌། ནགས་ཁྲོད་དང༌། ཤིང་ལྗོན་པ་ཆེན་པོ་དང༌། དགོན་པ་དང༌། ནགས་འདབས་གང་དུའང་རུང་
སྟེ༑ ད་ལྟར་དང་མ་འོངས་པའི་དུས་ན་ཐར་པ་དོན་དུ་གཉེར་བ་ཆོས་ཀྱིས་གནས་པའི་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་སྒྲ་
བསྐྱུངས་པ་དག་དང༌། བཅོམ་བསྐྱུངས་པ་དག་དང༌། ནང་དུ་ཡང་དག་འཇོག་གི་ཚུལ་དང་བཅས་པ་དག་དང༌། ཚུལ་བཞིན་དུ་ཡིད་ལ་བྱེད་པ་དང་འཚམ་པ་
དག་འབྱུང་བར་འགྱུར་ཞིང༌། ལྷ་དང༌། ཀླུ་དང༌། གནོད་སྦྱིན་དག་ཀྱང་གནས་པར་འགྱུར་རོ། །དགེ་སློང་དག་གདུལ་བའི་དོན་དུ་བསམ་གཏན་གྱི་ཡུལ་གྱི་མཐུ་ལ་

66-1-154a

ལྟོས་ཤིག །བདུད་ཐམས་ཅད་ཀྱི་ཡུལ་དང༌། ཀླུ་ཐམས་ཅད་ཀྱི་ཡུལ་ཟིལ་གྱིས་མནན་ནས་སྔོན་གྱི་དེ་བཞིན་གཤེགས་པ་བཞུགས་
ཏེ་འཚོ་ཞིང་གཞེས་པ་རྣམས་ཀྱིས་ཆོས་ཀྱི་ཚུལ་རིང་དུ་གནས་པར་བྱ་བའི་ཕྱིར་དང༌། དཀོན་མཆོག་གསུམ་གྱི་གདུང་རྒྱུན་མི་གཅད་པའི་ཕྱིར་སྔོན་ཡང་མི་
མཇེད་ཀྱི་སངས་རྒྱས་ཀྱི་ཞིང་འདི་ཡོངས་སུ་སྤྱོད་པ་མཛད་དེ། ད་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་པ་དཔག་ཏུ་མེད་པ་གང་དག་
ཕྱོགས་བཅུའི་སངས་རྒྱས་ཀྱི་ཞིང་གཞན་གངྒཱའི་ཀླུང་གི་བྱེ་མ་སྙེད་ནས་ངའི་སངས་རྒྱས་ཀྱི་ཞིང་འདིར་ཞུ་བ་དང༌། ཞལ་བལྟ་བ་དང༌། ཕྱག་འཚལ་བ་དང༌།
མཆོད་པ་དང༌། བསྙེན་བཀུར་བྱ་བའི་ཕྱིར་དང༌། ནམ་མཁའི་མིག་དང་ལྡན་པ། སོ་སོ་ཡང་དག་པར་རིག་པ་བཞི་དང་ལྡན་པ། ཆོས་ཀྱིས་གནས་པ་རྣམས་
ཀྱི་བྱང་ཆུབ་སེམས་དཔའི་སྤྱོད་པ་མཉན་པའི་ཕྱིར་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་ང་ལ་སྙིང་ཉེ་བའི་ཕྱིར་ཆོས་ཀྱི་ཚུལ་
རིང་དུ་གནས་པར་བྱ་བའི་དོན་དང༌། དཀོན་མཆོག་གསུམ་གྱི་གདུང་རྒྱུན་མི་གཅད་པའི་དོན་དུ་བསམ་གཏན་གྱི་ཡུལ་གྱིས་ས་སྟེང་དུ་འཁོད་ནས་བདུད་ཐམས་

66-1-154b

ཅད་ཀྱི་ཡུལ་ཚར་གཅད་པའི་ཕྱིར་དང༌། འཁོར་བས་སྐྲག་པ་སྦྱིན་པ་ལ་མངོན་པར་བརྩོན་པའི་སེམས་ཅན་དེ་དག་ལ་སྙིང་བརྩེ་བའི་ཕྱིར་སངས་རྒྱས་ཀྱི་ཞིང་འདི་
ཡོངས་སུ་སྤྱོད་པ་དག་ཏུ་བྱེད་དོ། །ད་ལྟར་དང་མ་འོངས་པའི་དུས་ན་ངའི་བསྟན་པ་འདི་དང༌། དམ་པའི་ཆོས་སམ། དམ་པའི་ཆོས་ཀྱི་གཟུགས་བརྙན་ཡུན་ཇི་སྲིད་
གནས་པར་ཆོས་ཀྱིས་གནས་པའི་དགེ་སློང་རྣམས་ལ་ཁྱིམ་དང༌། ཀུན་དགའི་ར་བ་དང༌། ཞིང་དང༌། བྲན་དང༌། བྲན་མོའི་བར་གང་སུ་དག་གིས་དེ་ལྟར་བསྔོས་
པ་དེ་ལ་སྡིག་པ་སྤྱོད་པའི་དགེ་སློང་ཚུལ་ཁྲིམས་འཆལ་བ་གང་དག་ཐ་ན་འདབ་མ་གཅིག་དང༌། འབྲས་བུ་གཅིག་དང༌། མེ་ཏོག་གཅིག་ཅིག་ཡོངས་སུ་
སྤྱོད་པ་དག་ཏུ་བྱེད་ན། དེ་ནི། མི་བླུན་པོ་དེ་ལ་དོན་མ་ཡིན་པ་དང༌། ཕན་པ་མ་ཡིན་པར་འགྱུར་ཏེ། དེ་ལ་གནོད་པ་བཞིའང་འབྱུང་བར་འགྱུར་རོ། །བཞི་གང་
ཞེ་ན༑ ཕྱོགས་ཐམས་ཅད་དུ་མི་སྙན་པ་ཆེན་པོ་འགྲོ་བ་ཡིན། མཛའ་བོ་དང༌། ཉེ་དུ་དང༌། སྣག་གི་གཉེན་མཚམས་དང༌། མཁན་པོ་དང༌། སློབ་དཔོན་དང༌།
རིམ་གྲོ་བ་སྡུག་ཅིང་ཡིད་དུ་འོང་བ་དག་དང་མྱུར་དུ་འབྲལ་བར་འགྱུར་བ་ཡིན། ནད་ཚབས་ཆེན་པོ་ཡུན་རིང་བ་དག་གིས་ཐེབས་པར་འགྱུར་བ་ཡིན། དེའི་ཆོས་གོས་

66-1-155a

དང་ལྷུང་བཟེད་གང་ཡོད་པའང་འཇིགས་པ་ཆེན་པོ་ལྔས་འཕྲོག་པར་འགྱུར་བ་ཡིན་ནོ། །ལྔ་གང་དག་གིས་ཤེ་ན། འདི་ལྟ་སྟེ། རྒྱལ་པོ་དང༌། ཆོམ་
རྐུན་དང༌། མེ་དང༌། ཆུ་དང༌། བགོ་སྐལ་ལ་སྤྱོད་པ་མི་མཛའ་བ་དང་ལྔ་པོ་དེ་དག་གིས་སོ། །དེའི་འཇིག་རྟེན་ཕ་རོལ་གྱི་འདོད་པ་མ་ཡིན་པའི་འབྲས་བུ་བཞི་མྱུར་དུ་འགྲུབ་
པར་འགྱུར་བ་ཡིན་ཏེ། བཞི་གང་དག་ཡིན་ཞེ་ན། ལུས་ཞིག་ནས་སེམས་ཅན་དམྱལ་བ་ཆེན་པོ་མི་བཟད་པར་སྐྱེ་བར་འགྱུར་བ་ཡིན། དེ་གལ་ཏེ་བརྒྱ་ལ་རེས་འགའ་ཞིག་དུས་རིང་
ཞིག་འདས་ནས་སེམས་ཅན་དམྱལ་བ་དེ་ནས་ཤི་འཕོས་ནས་འབྲོག་དགོན་པ་རོ་སྐམ་གྱི་ནང་དུ་དུད་འགོར་དང༌། ཡི་དྭགས་ཀྱི་རིས་སུ་ལོང་བ་དང་རྐང་ལག་མེད་པ་དག་ཏུ་སྐྱེ་
བར་འགྱུར་ཞིང༌། དེ་ལོ་བརྒྱ་སྟོང་མང་པོ་དག་ཏུ་བཀྲེས་པ་དང༌། སྐོམ་པས་ཡོངས་སུ་གདུང་བ་ཆེན་པོའི་སྡུག་བསྔལ་ཉམས་སུ་མྱོང་བར་འགྱུར་བ་ཡིན། གལ་ཏེ་
བརྒྱ་ལ་རེས་འགའ་ཞིག་དུས་རིང་ཞིག་འདས་ནས་དེ་དག་ཤི་འཕོས་ནས་ལོ་བརྒྱ་སྟོང་མང་པོ་དག་ཏུ་སྤྲུལ་གདུག་པ་ལོང་བ་རྡུལ་ཟ་བ་དག་གི་ནང་དུ་སྐྱེ་བར་འགྱུར་བ་ཡིན།
དེ་བརྒྱ་ལ་རེས་འགའ་ཞིག་དེ་ནས་ཤི་འཕོས་ནས་གལ་ཏེ་མི་རྣམས་ཀྱི་ནང་དུ་སྐྱེས་ན། འོན་ཀྱང་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་སྟོང་པ་དག་ཏུ་མི་ཉིད་ཐོབ་

66-1-155b

པ་རྙེད་པར་འགྱུར་ཞིང༌། མོངས་རྟུལ་བ་དང༌། ཚུལ་དུ་མི་ཤེས་པར་འགྱུར་བ་དང༌། མིག་མ་ཚང་བ་དང༌། ལག་པ་མ་ཚངས་བ་དང༌། རྐང་པ་མ་ཚང་བ་དང༌། ཁྱིའི་ལོངས་
སྤྱོད་ཀྱི་ཁ་ཟས་ལ་གདུ་ཞིང་སྐྱག་ཁུངས་སའི་ཁ་ཟས་ཟ་བ་དང༌། འདམ་རྫབ་དང༌། ཕྱག་དར་ཁྲོད་ན་ཉལ་བ་དང༌། འབྲོག་དང༌། དགོན་པ་དང༌། ལམ་པོ་ཆེ་རྣམས་
ན་འཚོ་བར་འགྱུར་ལ། དེ་དེ་ནས་ཤི་འཕོས་ནས་ཀྱང་ཡང་སེམས་ཅན་དམྱལ་བ་རྣམས་ཀྱི་ནང་དུ་སྐྱེ་བར་འགྱུར་རོ། །དེ་ཅིའི་ཕྱིར་དེའི་འབྲས་བུ་འདོད་པ་མ་ཡིན་པ་
དེ་ལྟར་ལྕི་བ་འབྱུང་ཞེ་ན། འདི་ལྟར་སྡིག་པ་སྤྱོད་པའི་དགེ་སློང་དེ་ནི། འདི་ལྟར་ཆོས་ཀྱིས་གནས་པ་རྣམས་ལ་ཁྱིམ་དང༌། ཞིང་དང༌། ཀུན་དགའི་ར་བ་དང༌། བྲན་
དང་༑ བྲན་མོ་དང༌། ཕྱུགས་དག་གི་བར་བསྔོས་པ་དག་འཕྲོག་ནས་གང་ཟག་རང་གི་ཡོངས་སུ་ལོངས་སྤྱོད་པས་ལོངས་སྤྱོད་པར་བྱེད་པའི་ཕྱིར་ཏེ། སྡིག་པ་སྤྱོད་
པའི་དགེ་སློང་དེ་ལྟ་བུ་དེ་ནི། དེ་ལྟར་ངོ་མཚར་རྨད་དུ་བྱུང་བའི་སངས་རྒྱས་བཅོམ་ལྡན་འདས་འབྱུང་བ་ཐམས་ཅད་ཀྱི་ཆོས་ཀྱི་ཚུལ་མེད་པར་བྱ་བ་དང༌། རྣམ་
པར་གཞིག་པ་དང༌། རྒྱུན་གཅད་པ་དང༌། ནུབ་པར་བྱ་བའི་ཕྱིར་བརྩོན་པ་ཡིན་ནོ། །དེ་བཞིན་དུ་དཀོན་མཆོག་གསུམ་གྱི་གདུང་མེད་པར་བྱ་བ་ནས་ནུབ་པར་བྱ་བའི་

66-1-156a

བར་དུ་བརྩོན་པ་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་དགེ་བའི་ཕྱོགས་ནི། ཚོགས་དང་ལྡན་པ་ཡིན་ལ། ཆོས་ཀྱི་ཚུལ་དང་
དཀོན་མཆོག་གསུམ་གྱི་གདུང་ཡང་དགེ་བའི་ཕྱོགས་ཀྱིས་རབ་ཏུ་ཕྱེ་བ་ཡིན་ཏེ། དེའི་ཕྱིར་དེ་ཉིད་ཀྱི་མི་འདོད་པའི་འབྲས་བུ་རྣམ་པར་སྨིན་པ་ལྕི་བ་མངོན་
པར་འགྲུབ་པ་ཡིན་ནོ། །དེ་ནས་གནས་བརྟན་ག་ཡ་འོད་སྲུང་གིས་མཆི་མ་བླགས་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། མི་ཉིད་
རྙེད་པ་ནི། མ་ཐོབ་ཀྱང་མི་བསྔོའི། །རབ་ཏུ་བྱུང་ནས་བཟའ་བ་དང་བཏུང་བའི་སླད་དུ་ལོག་པར་སྒྲུབ་པ་ནི། དེ་ལྟ་མ་ལགས་སོ། །བཅོམ་ལྡན་འདས་ཀྱིས་
བཀའ་སྩལ་པ། ག་ཡ་འོད་སྲུང་ཆེན་པོ། དེ་དེ་བཞིན་ནོ། །ཇི་སྐད་སྨྲས་པ་དེ་བཞིན་ཏེ། གང་དུ་དེའི་སྔོན་གྱི་ལས་རྣམས་ཟད་པ་དག་ཏུ་འགྱུར་བའི་སེམས་
ཅན་དམྱལ་བར་གནས་པ་ནི། བླའི། འདི་ན་གང་གཞན་དུ་སྤྱོད་པ་ནི། དེ་ལྟ་མ་ཡིན་ནོ། །འོན་ཀྱང་སྐྱེས་བུ་བླུན་པོ་ཁ་ཅིག་མི་ཉིད་ཐོབ་པ་རྙེད་པར་དཀའ་བ་
རྙེད་དེ་ལེགས་པར་གསུངས་པའི་ཆོས་འདུལ་བ་གང་ལ་སྡུག་བསྔལ་ཐམས་ཅད་ཟད་པ་དང༌། ཟག་པ་ཐམས་ཅད་མཐར་ཐུག་པར་འགྱུར་བ་ངོ་མཚར་རྨད་དུ་

66-1-156b

བྱུང་བའི་རབ་ཏུ་བྱུང་བ་རྙེད་པར་དཀའ་བ་དང༌། བསྙེན་པར་རྫོགས་པ་དགེ་སློང་གི་དངོས་པོ་ཐོབ་ནས་འོད་ཀྱང་སྐྱེས་བུ་བླུན་པོ་དེ་དག་གང་གིས་མཆོད་པར་མི་འགྱུར་
བ་དང་༑ བཟའ་བཏུང་དང་བྲལ་བར་འགྱུར་བ་མི་དགེ་བའི་ཕྱོགས་རྣལ་འབྱོར་ཡིད་ལ་བྱེད་པ་ཡོངས་སུ་བསམ་ནས་རྒྱལ་རིགས་དང༌། བྲམ་ཟེ་དང༌། རྗེའུ་རིགས་
དང་༑ དམངས་རིགས་དད་པ་ཅན་དག་གིས་ཁྱིམ་དང༌། ཞིང་དང༌། ཀུན་དགའི་ར་བ་དང༌། སྐྱེད་མོས་ཚལ་དང༌། བྲན་དང༌། བྲན་མོ་ནས་རྐང་བཞི་པ་དག་གི་
བར་དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་ལོངས་སྤྱོད་པར་བྱ་བའི་ཕྱིར་དང༌། དགེ་བའི་ཕྱོགས་དང་མཐུན་པར་བྱ་བའི་ཕྱིར་ཏེ་ལྟར་བསྔོས་
པ་ལ་སྡིག་པ་སྤྱོད་པའི་དགེ་སློང་དེ་མང་དུ་ཐོས་པའི་མཐུའམ། ཁྱིམ་ན་གནས་པའི་མཐུས་དེ་དག་ལ་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་
བདག་ཉིད་ཀྱིས་གང་ཟག་གི་འདུ་ཤེས་ཀྱིས་ཡོངས་སུ་སྤྱོད་པར་བྱེད་དེ། སྐྱེས་བུ་བླུན་པོ་དེའི་ལོག་པར་སྒྲུབ་པ་དེ་ནི། དེ་ལྟ་བུར་འགྱུར་རོ། །དེ་ནས་བཅོམ་ལྡན་འདས་
ལ་རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། གང་དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་ལ་

66-1-157a

དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་བདག་ཉིད་ཀྱིས་ཡོངས་སུ་སྤྱོད་པར་བགྱིད་པའི་དགེ་སློང་རབ་ཏུ་བྱུང་
བའི་མི་འདོད་པའི་འབྲས་བུ་དེ་ལྟ་བུ་འབྱུང་ལགས་ན། དཔེ་ཙམ་དུ་བགྱི་ན་གང་ཡང་ཁྱིམ་ན་གནས་པར་གྱུར་ལ། དགེ་སློང་ཆོས་ཀྱིས་གནས་པ་རྣམས་ལ་
དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་བདག་ཉིད་ཀྱིས་ཡོངས་སུ་སྤྱོད་པར་བགྱིད་ན། དེ་བསོད་ནམས་མ་ལགས་པའི་ཕུང་པོ་
ཇི་སྙེད་ཅིག་དང་ལྡན་པར་འགྱུར་བ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཐོང༌། ཁྱོད་ཀྱིས་སྨྲས་པ་དེས་ཅི་ཞིག་བྱ་།
གསོལ་པ། བཙུན་པ་བཅོམ་ལྡན་འདས། དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དེ་ལྟ་བུ་དག་ལ་ལོངས་སྤྱོད་དང༌། ཉེ་བར་སྤྱོད་
པ་དག་གིས་སྩོལ་བར་ནི། བགྱིད་ཀྱི། འཕྲོག་པར་ནི། མི་བགྱིད་ལགས་སོ། །འོན་ཀྱང་སླད་མའི་དུས་ན་རྒྱལ་རིགས་དང༌། བྲམ་ཟེ་དང༌། རྗེའུ་རིགས་
དང་༑ དམངས་རིགས་མ་དད་པ་འཇིག་རྟེན་ཕ་རོལ་གྱིས་འཇིགས་པར་མི་ལྟ་བ་དག་འབྱུང་བར་འགྱུར་ཞིང༌། དགེ་སློང་ཆོས་ཀྱིས་གནས་པ། ཡོན་ཏན་

66-1-157b

གྱིས་ཕྱུག་པ་དག་ལ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་བདག་ཉིད་ཀྱིས་ཡོངས་སུ་སྤྱོད་པར་བགྱིད་པ་གང་དག་ལགས་པ་དེ་དག་གི་
རྒུད་པར་འགྱུར་བ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། གལ་ཏེ་ངས་ལུང་བོང་ལྟ་བུའི་རྒྱལ་རིགས་དག་ནས་དམངས་རིགས་
དག་གི་བར་དག་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་ལ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་བདག་ཉིད་ཀྱིས་ལོངས་
སྤྱོད་པར་བྱེད་པ་གང་དག་ཡིན་པ་དེ་དག་གི་ལོག་པར་སྒྲུབ་པ་འབྱུང་བ་དེ་བཤད་ན་ནི། དེའི་ཚེ་དེ་དག་ཀྱང་ངའི་བཀའ་བསྟན་པའི་འཕྲིན་ལས་ཀྱི་སྐབས་ཐོབ་
ནས་སྤོང་བ་དག་ཏུ་བྱེད་ལ་ཡིད་ཆེས་བ་དག་ཏུ་མི་བྱེད་དོ། །དེ་དག་ནི། ཕུང་བར་འགྱུར་བའི་འཇིགས་པ་ཆེན་པོའི་གནོད་པ་གཉི་ག་དང་ལྡན་པར་འགྱུར་རོ། །བཅོམ་
ལྡན་འདས་ལ་རྒྱལ་པོ་གཟུགས་ཅན་སྙིང་པོས་ལན་གཉིས་སུའང་འདི་སྐད་ཅེས་གསོལ་ཏོ། །བཅོམ་ལྡན་འདས། བསྟན་དུ་གསོལ། བདེ་བར་གཤེགས་པ། བསྟན་
དུ་གསོལ། བཙུན་པ་བཅོམ་ལྡན་འདས། གང་དག་འཇིག་རྟེན་ཕ་རོལ་གྱིས་འཇིགས་པར་ལྟ་ཞིང༌། བཅོམ་ལྡན་འདས་ཀྱིས་ལེགས་པར་གསུངས་པའི་ཆོས་

66-1-158a

འདུལ་བ་ལེགས་པར་བསྟན་པ་ཡང་དག་པར་འཛིན་པ་དང༌། གསལ་བར་བགྱིད་པའི་རྒྱལ་རིགས་ནས་དམངས་རིགས་ཀྱི་བར་
དེ་དག་གི་རིགས་རྒྱུད་རིགས་བཙུན་པ་དག་འབྱུང་བར་འགྱུར་ལགས་སོ། །བཅོམ་ལྡན་འདས། དེ་དག་ནི། ཁྱོད་ཀྱི་བཀའི་འཕྲིན་ལས་བསྟན་པ་ཐོས་ནས་
སྟོབས་དང་བརྩོན་པ་མཆོག་ཏུ་ཆེན་པོས་རྒྱལ་བའི་བསྟན་པ་ལེགས་པར་བསྟན་པ་གསལ་བར་བགྱིད་པ་དང༌། ཡོངས་སུ་སྐྱོང་བ་དག་ཏུ་འགྱུར་ཞིང༌། གང་ཟག་
དེ་ལྟར་ཡང་དག་པར་ཞུགས་པ་དག་དང༌། ཆོས་ཀྱིས་གནས་པ་དག་དང༌། ཡོན་ཏན་གྱིས་ཕྱུག་པ་དག་ལའང་མཆོད་པ་བགྱིད་པ་དང༌། སྲུང་བ་བགྱིད་པ་དང༌།
ཡོངས་སུ་སྐྱོང་བར་བགྱིད་པར་འགྱུར་ལགས་སོ། །ཁྱིམ་ན་གནས་པ་དང༌། རབ་ཏུ་བྱུང་བ་དེ་དག་ཀྱང་འཕྲོག་པར་མི་བགྱིད་ལགས་སོ། །བཙུན་པ་བཅོམ་ལྡན་
འདས༑ ཁྱིམ་ན་གནས་པ་གང་གིས་གང་ཟག་ཆོས་ཀྱིས་གནས་པ་དག་གི་ལོངས་སྤྱོད་དང༌། ཉེ་བར་སྤྱོད་པ་འཕྲོག་ནས་བདག་ཉིད་ཀྱིས་ཡོངས་སུ་སྤྱོད་པར་
བགྱིད་པ་དེའི་རྒུད་པར་འགྱུར་བ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། གལ་ཏེ་ངས་མ་འོངས་པའི་དུས་ན་ལུང་བོང་ལྟ་བུའི་

66-1-158b

རྒྱལ་རིགས་ནས་དམངས་རིགས་ཀྱི་བར་དག་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་ལ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་
ཅིང་བདག་ཉིད་ཀྱིས་ལོངས་སྤྱོད་པར་བྱེད་པ་གང་དག་ཡིན་པ་དེ་དག་གིས་ལོག་པར་སྒྲུབ་པ་འབྱུང་བ་དེ་བཤད་ན་ནི། དེ་དག་ཀྱང་ངའི་བཀའ་བསྟན་པའི་འཕྲིན་
ལས་ཀྱི་སྐབས་ཐོས་ནས་སྤོང་བ་དག་ཏུ་བྱེད་ལ་ཡིད་ཆེས་པ་དག་ཏུ་མི་བྱེད་དེ། དེ་དག་ནི། ཕུང་པར་འགྱུར་བའི་གནོད་པ་ཆེན་པོའི་གནོད་པ་གཉིས་ཀ་དང་ལྡན་
པར་འགྱུར་རོ། །བཅོམ་ལྡན་འདས་ལ་རྒྱལ་པོ་གཟུགས་ཅན་སྙིང་པོས་ལན་གསུམ་དུའང་འདི་སྐད་ཅེས་གསོལ་ཏོ། །བཅོམ་ལྡན་འདས། བསྟན་དུ་གསོལ། བདེ་
བར་གཤེགས་པ། བསྟན་དུ་གསོལ། བཅོམ་ལྡན་འདས། གང་དག་འཇིག་རྟེན་ཕ་རོལ་གྱིས་འཇིགས་པར་ལྟ་ཞིང་བཅོམ་ལྡན་འདས་ཀྱི་ཆོས་འདུལ་བ་ལེགས་
པར་བསྟན་པ་ཡང་དག་པར་འཛིན་པ་དང༌། གསལ་བར་བགྱིད་པའི་རྒྱལ་རིགས་ནས་དམངས་རིགས་ཀྱི་བར་དག་གི་རིགས་རྒྱུད་རིགས་བཙུན་པ་དག་འབྱུང་བར་
འགྱུར་ལགས་སོ། །དེ་དག་གིས་ནི། བཅོམ་ལྡན་འདས་ཀྱི་བཀའི་འཕྲིན་ལས་བསྟན་པ་ཐོས་ནས་སྟོབས་དང༌། བརྩོན་པ་མཆོག་ཏུ་ཆེན་པོས་རྒྱལ་བའི་བསྟན་པ་

66-1-159a

ལེགས་པར་བསྟན་པ་གསལ་བར་བགྱིད་པར་འགྱུར་ཞིང༌། གང་ཟག་དེ་ལྟར་ཡང་དག་པར་ཞུགས་པ་དག་དང༌། ཆོས་ཀྱིས་
གནས་པ་དག་དང༌། ཡོན་ཏན་གྱིས་ཕྱུག་པ་དག་ལའང་མཆོད་པ་བགྱིད་པ་དང༌། སྲུང་བ་བགྱིད་པ་དང༌། ཡོངས་སུ་སྐྱོང་བར་བགྱིད་པར་འགྱུར་ལགས་སོ། །
ཁྱིམ་ན་གནས་པ་དང༌། རབ་ཏུ་བྱུང་བ་དེ་དག་ཀྱང་འཕྲོག་པར་མི་བགྱིད་ལགས་སོ། །ཆོས་ཀྱིས་གནས་པ་དེ་དག་གི་ལོངས་སྤྱོད་དང༌། ཉེ་བར་སྤྱོད་པ་
འཕྲོག་པར་མི་བགྱིད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། ལེགས་སོ་ལེགས་སོ། །ཁྱོད་ཀྱི་སྤོབས་པ་ལེགས་སོ། །རྒྱལ་
པོ་ཆེན་པོ། མ་འོངས་པའི་དུས་ན་གང་དག་རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་དག་གིས་ཆོས་ཀྱིས་གནས་པ་རྣམས་ལ་
ཁྱིམ་གྱི་གཞི་དང༌། ཞིང་གི་གཞི་དང༌། ཀུན་དགའི་ར་བའི་གཞི་དང༌། སྐྱེད་མོས་ཚལ་དང༌། བྲན་དང༌། བྲན་མོ་དང༌། མལ་ཆ་དང༌། སྟན་དང༌། ན་
བའི་གསོས་སྨན་དང༌། ཡོ་བྱད་དག་དེ་ལྟར་བསྔོས་པ་དང༌། རྐང་པ་བཞི་བའི་བར་བསྔོས་པའང་འཕྲོག་པར་བྱེད་པའམ་རྐུ་བར་བྱེད་པ་དག་འབྱུང་བར་འགྱུར་ཏེ།

66-1-159b

རྒྱལ་རིགས་ནས་དམངས་རིགས་ཀྱི་བར་དེ་ཐམས་ཅད་ནི། མཐོང་བའི་ཆོས་ལ་འབྱུང་བ་འདོད་པ་མ་ཡིན་པའི་ཆོས་ཉི་ཤུ་དང་མྱུར་དུ་ལྡན་པར་འགྱུར་རོ། །ཉི་
ཤུ་གང་དག་ཅེ་ན། ལྷ་རྣམས་ཀྱིས་ཡོངས་སུ་བཏང་བ་ཡིན། ཕྱོགས་དང་ཕྱོགས་མཚམས་དག་ཏུའང་དེའི་མི་སྙན་པ་གྲགས་པར་འགྱུར་བ་ཡིན། མཛའ་བཤེས་
དང་སྣག་གི་གཉེན་མཚམས་དག་གིས་ཀྱང་དེའང་ཡོངས་སུ་གཏོང་བར་འགྱུར་བ་ཡིན། དེའི་དགྲ་བོ་དག་ཀྱང་མང་བར་འགྱུར་བ་ཡིན། ནོར་དང་ནོར་གྱི་ཡོ་
བྱད་དག་ལས་ཀྱང་ཡོངས་སུ་ཉམས་པར་འགྱུར་བ་ཡིན། རྣམ་པར་གཡེང་བའང་མང་བ་ཡིན། ཡན་ལག་མ་ཚང་བར་འགྱུར་བའང་ཡིན། དེ་གཉིད་མེད་པ་
ཡིན༑ རྟག་ཏུ་དེས་སྲེད་པས་གནོན་པར་འགྱུར་བའང་ཡིན། དེའི་བཟའ་བ་དང་བཏུང་བའང་དུག་གི་བྱ་བ་བྱེད་པ་ཡིན། སྡུག་པ་དང་ཡིད་དུ་འོང་བ་དག་དང་
མྱུར་དུ་འབྲལ་བ་ཐོབ་པ་ཡིན། རྟག་ཏུ་གཞན་དག་དང་འཐབ་མོ་འབྱུང་བ་ཡིན། ཕ་དང༌། མ་དང༌། སྤུན་དང༌། ཆུང་མ་དང༌། བུ་མོ་དང༌། བྲན་དང༌། བྲན་མོ་
དག་ཀྱང་བསྒོ་བ་བཞིན་མི་བྱེད་པ་ཡིན། དེའི་གསང་སྔགས་གསང་བ་དག་དང༌། ནོར་གསང་བ་དང༌། སླས་གསང་བ་དང༌། དེའི་དངོས་པོ་གསང་བ་རྣམས་ཀྱང་

66-1-160a

ཐམས་ཅད་གསང་ཤོར་བ་དག་ཏུ་འགྱུར་བ་ཡིན། བསྒོ་སྐལ་ལ་སྤྱོད་པ་མི་མཛའ་བ་ལ་སོགས་པ་ལྔས་ཀྱང་ལོངས་སྤྱོད་དག་ཆུད་
ཟ་བར་འགྱུར་བ་ཡིན། ནད་ཚབས་ཆེན་པོ་དག་གིས་ཀྱང་མྱུར་དུ་ཐེབས་པར་འགྱུར་བ་ཡིན། སྨན་དང་རིམ་གྲོ་བ་དང་བྲལ་ཞིང་ཤ་དང་ཁྲག་བསྐམས་ནས་
སྡུག་བསྔལ་ཉམས་སུ་མྱོང་བར་འགྱུར་བ་ཡིན། རང་གི་བཤད་གཅི་དག་གི་ནང་དུ་འཆི་བའི་དུས་བྱེད་པར་འགྱུར་བ་ཡིན་ཏེ། རྒྱལ་པོ་ཆེན་པོ། འདོད་པ་མ་
ཡིན་པའི་ལས་ཉི་ཤུ་པོ་དེ་དག་དང་མྱུར་དུ་ལྡན་པར་འགྱུར་རོ། །གང་དགེ་སློང་ཆོས་ཀྱིས་གནས་པ་རྣམས་ལ་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་
དང་༑ ནོར་གྱི་ཡོ་བྱད་འཕྲོག་པར་བྱེད་ཅིང༌། བདག་ཉིད་ཀྱིས་ཀྱང་ཡོངས་སུ་སྤྱོད་པར་བྱེད་པ་དེ་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོ་མནར་
མེད་པར་སྐྱེས་པར་འགྱུར་རོ། །དེ་དེར་ཡང་ཚེ་བསྐལ་བར་ལྕགས་དང་ཟངས་ཞུན་འཐུང་བར་འགྱུར་ཞིང་ལྕགས་ཀྱི་ཐུ་ལུམ་ཟ་བར་འགྱུར་ལ། མེའི་གོས་
དང་༑ ལོངས་སྤྱོད་དང༌། ཉེ་བར་སྤྱོད་པ་སྤྱོད་པར་བྱེད་ཅིང་གནོད་པ་མི་བཟད་པ་ཆེན་པོ་རྣམ་པ་སྣ་ཚོགས་ཉམས་སུ་མྱོང་བར་འགྱུར་བ་ཡིན་ནོ། །ཚེ་བསྐལ་པ་ཟད་

66-1-160b

ནས་ཀྱང་དེ་ནས་ཤི་འཕོས་ནས་འབྲོག་དགོན་པ་རོ་གམ་དག་གི་ནང་དུ་ལམ་དུ་སྐྱེས་པའི་ཡི་དྭགས་རྣམས་དང་སྐལ་བ་མཉམ་པར་རྐང་པ་དང༌། ལག་པ་དང་།
མིག་མ་ཚང་བར་སྐྱེ་བར་འགྱུར་རོ། །དེར་ཡང་ཕྱོགས་བཞི་ནས་ལངས་པའི་རླུང་ཀུན་ཏུ་ཚ་བ་དག་གིས་ཀུན་ཏུ་གདུང་བར་བྱེད་ཅིངས་སྤུ་གྲི་དང་འདྲ་བའི་སྟེང་དུ་
དམྱལ་བར་བྱེད། ཡོངས་སུ་དམྱལ་བར་བྱེད་དེ། དེ་དེར་ལོ་བརྒྱ་སྟོང་མང་པོར་སྡུག་བསྔལ་དེ་ལྟ་བུ་ཉམས་སུ་མྱོང་བར་བྱེད་པ་ཡིན་ནོ། །དེ་གལ་ཏེ་བརྒྱ་ལ་རེས་
འགའ་ཞིག་དེ་ནས་ཤི་འཕོས་ནས་ཀྱང་རྒྱ་མཚོ་ཆེན་པོའི་ནང་དུ་ལུས་དཔག་ཚད་བརྒྱ་པའི་ཤ་ནར་ནར་པོར་སྐྱེ་བར་འགྱུར་རོ། །སྔོན་གྱི་ལས་ཀྱི་རྒྱུས་དེའི་དཔག་ཚད་
ཁོར་ཡུག་གི་ཆུ་ཟངས་ཞུན་མ་ལྟར་དམར་པོ་འབྱུང་བར་འགྱུར་རོ། །དེ་དེར་ཡང་ལོ་བརྒྱ་སྟོང་མང་པོར་ཆུའི་ནང་དུ་སེམས་ཅན་དམྱལ་བའི་གནོད་པ་མྱོང་བར་
བྱེད་པ་ཡིན་ནོ། །དེ་དེ་ནས་ཤི་འཕོས་ནས་ཀྱང་འབྲོག་དགོན་པ་ཆེན་པོར་བརྫུས་ཏེ་སྐྱེ་བ་ཤ་ནར་ནར་པོ་ཆེན་པོ་རི་དང་མཉམ་པ་འབྱུང་བར་འགྱུར་རོ། །ཕྱོགས་བཞི་ཀུན་
ཏུའང་རླུང་ཀུན་ཏུ་ཚ་བ་དག་གིས་ཀུན་ཏུ་སྲེག་པར་བྱེད་དོ། །དེར་ཡང་ཕྱོགས་བཞི་ནས་རི་དྭགས་དང་བྱ་དག་ལྷགས་ཏེ་ཡོངས་སུ་ཟ་བ་དག་ཏུ་བྱེད་དོ། །དེ་བརྒྱ་ལ་རེས་

66-1-161a

འགའ་དུས་རིང་ཞིག་འདས་ནས་དེ་ནས་ཤི་འཕོས་ནས་ཡང་སེམས་ཅན་དམྱལ་བ་ཆེན་པོ་དག་གི་ནང་དུ་སྐྱེ་བར་འགྱུར་རོ། །དེ་ནས་ཀྱང་ཤི་
འཕོས་ནས་ཡང་དང་ཡང་དུ་ལོག་པར་སྒྲུབ་པ་ཆེན་པོ་དེ་ལྟ་བུ་ཉམས་སུ་མྱོང་བར་འགྱུར་ཏེ། ཡོངས་སུ་བརྟག་པ་ཉེ་བར་བཟུང་ན། དེ་བརྒྱ་ལམ་ན་རེས་འགའ་ཞིག་
མི་རྣམས་དང་སྐལ་པ་མཉམ་པར་སྐྱེས་ནའང་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པ་དག་ཏུ་མིག་མ་ཚང་བ་དང༌། ཚུལ་དུ་མི་ཤེས་པར་སྐྱེ་བར་འགྱུར་རོ། །
རྒྱལ་པོ་ཆེན་པོ། གང་ཆོས་ཀྱིས་གནས་པ་དག་ལ་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་དང༌། ནོར་གྱི་ཡོ་བྱད་འཕྲོག་པར་བྱེད་པ་དེའི་ལོག་པར་སྒྲུབ་
པ་དེ་ནི༑ དེ་ལྟ་བུ་ཡིན་ནོ། །དེ་ནས་རྒྱལ་པོ་གཟུགས་ཅན་སྙིང་པོ་མཆི་མ་དག་ཕྱུང་ནས་གསོལ་པ། བཙུན་པ་བཅོམ་ལྡན་འདས། སྐྱེས་བུ་གང་ཟག་དེ་ལྟ་བུ་
ནི༑ སེམས་ཅན་དམྱལ་བ་ན་གནས་པར་མི་བསྔོ་ལགས་ཀྱི། གང་གིས་མི་ཉིད་རྙེད་པ་ཐོབ་ནས་བསོད་ནམས་མ་ལགས་པ་ཆེན་པོ་དེ་ལྟ་བུ་ཀུན་ཏུ་སྤྱོད་པར་
འགྱུར་བའི་མི་ཉིད་རྙེད་པ་ནི། དེ་ལྟ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། ད་ལྟར་དང་མ་འོངས་པའི་དུས་ན་རྒྱལ་རིགས་

66-1-161b

ཆོས་ཀྱིས་གནས་པ་ཁྱེད་ཅག་གི་ལག་ཏུ་གང་ཟག་ཡོངས་སུ་གཏད་ཀྱི། སྲུངས་ཤིག །ཡོངས་སུ་སྲུངས་ཤིག །རབ་ཏུ་བྱུང་བའམ། ཁྱིམ་ན་གནས་པ་གང་དགེ་སློང་
ཆོས་ཀྱིས་གནས་པ་རྣམས་ལ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་དང༌། ནོར་གྱི་ཡོ་བྱད་འཕྲོག་པར་བྱེད་པ་དེ་ལ་ཁྱེད་ཀྱིས་ཅི་ནས་ཀྱང་ཆོས་དང་མཐུན་
པས་ཆད་པས་གཅད་པར་བྱའོ། །རྒྱལ་པོས་གསོལ་པ། བཙུན་པ་བཅོམ་ལྡན་འདས། གལ་ཏེ་གང་དག་དགེ་སློང་ཆོས་ཀྱིས་གནས་པ་རྣམས་ལ་དེ་ལྟར་བསྔོས་པའི་ལོངས་
སྤྱོད་དང༌། ཉེ་བར་སྤྱོད་པ་དང༌། ནོར་གྱི་ཡོ་བྱད་འཕྲོག་པར་བྱེད་པའི་ཁྱིམ་ན་གནས་པ་དང་རབ་ཏུ་བྱུང་བ་དེ་དག་ཅི་ནས་ཆོས་དང་མཐུན་པས་ཆད་པས་གཅོད་པར་མི་བགྱིད་
ཅིང༌། དེ་ལ་རྒྱལ་པོ་བཏང་སྙོམས་པར་གནས་པར་བགྱིད་ལགས་ན། རྒྱལ་རིགས་དེ་བསོད་ནམས་མ་ལགས་པའི་ཕུང་པོ་ཇི་སྙེད་ཅིག་བསྐྱེད་པར་འགྱུར་ལགས། བཅོམ་ལྡན་
འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དེ་བཞིན་གཤེགས་པ་མ་གཏོགས་པར་ཉན་ཐོས་དང༌། རང་རྒྱལ་བ་དག་དང་བཅས་པའི་སེམས་ཅན་ཐམས་ཅད་ཀྱི་བསོད་ནམས་
ཇི་སྙེད་ཡོད་པའི་བསོད་ནམས་ཀྱི་ཕུང་པོ་དེ་ལྟ་བུ་དང་སེམས་ཅན་གཅིག་ཅིག་ལྡན་པར་གྱུར་ན། སེམས་ཅན་དེ་ཉན་ཐོས་དང༌། རང་རྒྱལ་བ་ཐམས་ཅད་ལས་ཆེས་ཁྱད་

66-1-162a

པར་དུ་འཕགས་པ་དང༌། ཆེས་བསོད་ནམས་དང་ལྡན་པར་འགྱུར་བ་ཡིན་ནམ། རྒྱལ་པོས་གསོལ་པ། བཙུན་པ་བཅོམ་ལྡན་འདས།
དེ་དེ་ལྟར་ལགས་སོ། །བཙུན་པ་བཅོམ་ལྡན་འདས། སེམས་ཅན་དེ་ཆེས་ཁྱད་པར་དུ་འཕགས་པ་ལགས་ཏེ། དེ་གང་ལ་སེམས་ཅན་འཚོ་བ་ཀུན་གྱི་ནང་ན་ཉན་ཐོས་དང༌། རང་
རྒྱལ་བ་ཐམས་ཅད་ལས་ཆེས་བསོད་ནམས་དང་ལྡན་པ་ནི། སྐྱེས་བུ་འགའ་ཞིག་འབྱུང་བར་བས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ།
གལ་ཏེ་སེམས་ཅན་སྔ་མ་དེ་བསོད་ནམས་ཀྱི་ཕུང་པོ་ཇི་ལྟ་བུ་དང་ལྡན་པའི་བསོད་ནམས་ཀྱི་ཕུང་པོ་དེ་ལྟ་བུ་དང་སེམས་ཅན་ཐམས་ཅད་ལྡན་པ་དག་ཏུ་གྱུར་ལ། དེ་ལ་གང་
སེམས་ཅན་འཚོ་བ་ཐམས་ཅད་ཀྱི་ཡན་ལག་དག་རྣམ་པར་གཅོད་པར་བྱེད་ཅིང༌། མིག་འབྱིན་པ་དང༌། རྣ་བ་དང༌། སྣ་དང༌། ལག་པ་དང༌། རྐང་པ་དག་
རྣམ་པར་གཅོད་པར་བྱེད་པའི་སྐྱེས་བུ་འགའ་ཞིག་བྱུང་བར་གྱུར་ན། རྒྱལ་པོ་ཆེན་པོ། འདི་ཇི་སྙམ་དུ་སེམས། སྐྱེས་བུ་དེ་བསོད་ནམས་མ་ཡིན་པ་སྡིག་པའི་ལས་
ཇི་སྙེད་ཅིག་བསྐྱེད་པར་འགྱུར། དེ་ནས་རྒྱལ་པོ་གཟུགས་ཅན་སྙིང་པོ་མཆི་མ་དག་ཕྱུང་ནས་ཅང་མི་སྨྲ་བར་འདུག་གོ །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་

66-1-162b

པོ༑ ལན་ཐོབ་ཅིག །ལན་ཐོབ་ཅིག །དེ་ནས་རྒྱལ་པོ་གཟུགས་ཅན་སྙིང་པོ་ཤུམ་ཞེས་ངུ་བཞིན་དུ་གསོལ་པ། བཙུན་པ་བཅོམ་ལྡན་འདས། གང་སེམས་ཅན་བསོད་ནམས་
དང་ལྡན་པ་དེ་ལྟ་བུ་གཅིག་གི་ཡན་ལག་དག་རྣམ་པར་གཅོད་པར་བགྱིད་ཅིང་མིག་འབྱིན་པ་དང༌། རྣ་བ་དང༌། སྣ་དང༌། ལག་པ་དང༌། རྐང་པ་དག་རྣམ་པར་གཅོད་པར་བགྱིད་
པའི་སྐྱེས་བུ་དེའང་བསོད་ནམས་མ་ལགས་པ་སྡིག་པའི་ལས་གྲངས་མ་མཆིས། ཚད་མ་མཆིས། དཔག་ཏུ་མ་མཆིས། དཔེ་མ་མཆིས་པ་བསྐྱེད་པར་འགྱུར་བ་ལགས་ན། གང་
དེ་ལྟ་བུའི་བསོད་ནམས་དང་ལྡན་པའི་སེམས་ཅན་ཐམས་ཅད་ཀྱི་ཡན་ལག་དག་རྣམ་པར་གཅོད་པར་བགྱིད་ཅིང༌། མིག་འབྱིན་པ་དང༌། རྣ་བ་དང༌། སྣ་དང༌། ལག་པ་དང༌།
རྐང་པ་དག་རྣམ་པར་གཅོད་པ་ལྟ་ཅི་སྨོས་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། ད་ལྟར་དང༌། མ་འོངས་པའི་དུས་ན་དེ་བཞིན་གཤེགས་པ་འཚོ་
བའམ༑ ཡོངས་སུ་མྱ་ངན་ལས་འདས་པའང་རུང་སྟེ། ལྔ་བརྒྱ་པ་ཐ་མ་ལ་དམ་པའི་ཆོས་ཟད་པར་འགྱུར་བའི་བར་དུ་ཁྱིམ་ན་གནས་པ་དང༌། རབ་ཏུ་བྱུང་བ་གང་ཆོས་ཀྱིས་
གནས་པ། ཡོན་ཏན་གྱིས་ཕྱུག་པ་དག་ལ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་དང༌། ནོར་གྱི་ཡོ་བྱད་དང༌། ཞིང་གི་གཞི་དང༌། ཁྱིམ་གྱི་གཞི་དང་།

66-1-163a

ཀུན་དགའི་ར་བ་དང༌། སྐྱེད་མོས་ཚལ་དང༌། བྲན་དང༌། བྲན་མོ་དང༌། རྐང་བཞི་པ་དང༌། ཆོས་གོས་དང༌། བསོད་སྙོམས་དང༌། མལ་
ཆ་དང༌། སྟན་དང༌། ན་བའི་གསོས་སྨན་དང༌། ཡོ་བྱད་དག་ཡོད་པ་དེ་ལས་འཕྲོག་གམ་རྐུ་བ་དེ་ལ་རྒྱལ་རིགས་བཏང་སྙོམས་པར་བྱེད་ཅིང༌། རབ་ཏུ་བྱུང་བ་དང༌། ཁྱིམ་
ན་གནས་པ་རྐུན་མ་དེ་དག་ཆད་པ་ཅི་ཡོད་པ་བཞིན་ཆད་པས་གཅོད་དུ་མི་འཇུག་ན། རྒྱལ་རིགས་དེ་བསོད་ནམས་མ་ཡིན་པ་ཆེས་མང་དུ་སྐྱེད་དོ། །རྒྱལ་རིགས་ཇི་ལྟ་བ་
བཞིན་གྲོང་གི་བླར་བསྐོས་པ་དང༌། གྲོང་ཁྱེར་གྱི་བླ་དང༌། གྲོང་རྡལ་གྱི་བླ་དང༌། ལྗོངས་ཀྱི་བླར་བསྐོས་པའང་དེ་བཞིན་དུ་བཏང་སྙོམས་པར་བྱེད་ཅིང༌། དེ་ལྟར་རྐུ་བའི་སེམས་
ཅན་ད་དག་ཟློག་པར་མི་བྱེད་ན། དེ་ལྟ་བུའི་གྲོང་གི་བླ་ནས་ལྗོངས་ཀྱི་བླའི་བར་དེ་བསོད་ནམས་མ་ཡིན་པའི་ཕུང་པོ་ཆེས་མང་དུ་སྐྱེད་དོ། །དེ་ནས་རྒྱལ་པོ་གཟུགས་ཅན་
སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། རྒྱལ་པོ་ཉིད་ནི། ཤིན་ཏུ་ལྕི་བ་ལགས་སོ། །རྒྱལ་རིགས་ནི། བག་མ་མཆིས་པ་མང་པོ་དང་ལྡན་
པར་གནས་པ་ལགས་སོ། །བཙུན་པ་བཅོམ་ལྡན་འདས། གང་ཡང་རྒྱལ་པོ་བག་མ་མཆིས་པར་གནས་ཤིང༌། གང་ཟག་ཆོས་ཀྱིས་གནས་པ་དེ་ལྟ་བུ་དག་སྲུང་བར་

66-1-163b

བགྱིད་པ་དང༌། དེ་བཞིན་དུ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་འཕྲོག་པའི་སེམས་ཅན་རྣམས་སྡིག་པའི་ལས་དེ་ལས་ཟློག་པར་བགྱིད་པ་དང༌། གྲོང་གི་
བླ་ནས་ལྗོངས་ཀྱི་བླའི་བར་ཡང་དེ་བཞིན་དུ་དེ་ལྟར་བསྔོས་པའི་ལོངས་སྤྱོད་དང༌། ཉེ་བར་སྤྱོད་པ་དག་རྐུ་བའི་སེམས་ཅན་རྣམས་སྡིག་པའི་ལས་དེ་ལས་སླར་ཟློག་
པར་བགྱིད་ན། དེ་བསོད་ནམས་ཀྱི་ཕུང་པོ་ཇི་སྙེད་ཅིག་བསྐྱེད་པར་འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། གལ་ཏེ་ངས་སྔར་
གསུངས་པ་བཞིན་བསོད་ནམས་ཀྱི་ཕུང་པོ་དེ་ལྟ་བུ་དང་སེམས་ཅན་ཐམས་ཅད་ལྡན་པ་དག་ཏུ་གྱུར་ལ། ཐམས་ཅད་ཀྱང་བཙོན་རར་བཅུག་ཅིང་བཀྲེས་པ་དང་སྐོམ་
པ་དག་གིས་གཟིར་བར་གྱུར་ལ། དེ་ལ་གང་སེམས་ཅན་ཐམས་ཅད་དེ་ལྟ་བུའི་བསོད་ནམས་དང་ལྡན་པ་དག་བཙོན་ར་དེ་ནས་ཡོངས་སུ་ཐར་པར་བྱེད་ཅིང༌། ལོ་བརྒྱ་
ཚང་བར་ཡང་སེམས་ཅན་དེ་དག་ཐམས་ཅད་ལ་ཆོས་གོས་དང༌། བསོད་སྙོམས་དང༌། མལ་ཆ་དང༌། སྟན་དང༌། ན་པའི་གསོས་སྨན་དང་།ཡོ་བྱད་དག་གིས་
རིམ་གྲོ་བྱེད་པའི་སྐྱེས་བུ་འགའ་ཞིག་བྱུང་བར་གྱུར་ན། རྒྱལ་པོ་ཆེན་པོ། འདི་ཇི་སྙམ་དུ་སེམས། ཅི་སྐྱེས་བུ་དེ་གཞི་དེ་ལས་བསོད་ནམས་མང་དུ་སྐྱེད་པར་འགྱུར་

66-1-164a

རམ༑ གསོལ་པ། བཙུན་པ་བཅོམ་ལྡན་འདས། མང་ལགས་སོ། །བཙུན་པ་བདེ་བར་གཤེགས་པ། སྐྱེས་བུ་དེ་ནི། བསོད་ནམས་ཀྱི་ཕུང་པོ་
གྲངས་མ་མཆིས། ཚད་མ་མཆིས། དཔག་ཏུ་མ་མཆིས་པ་བསྐྱེད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དེ་བས་ཀྱང་གང་ད་ལྟར་ནས་མ་འོངས་
པའི་དུས་ལྔ་བརྒྱ་པ་ཐ་མའི་བར་ལ་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་ལ་དེ་ལྟར་བསྔོས་པ་འཕྲོག་པའི་སེམས་ཅན་རྣམས་སྡིག་པའི་ལས་དེ་ལས་སླར་ཟློག་
པར་བྱེད་པའི་རྒྱལ་རིགས་སམ་ལྗོངས་ཀྱི་བླ་དེ་བསོད་ནམས་ཀྱི་ཕུང་པོ་ཆེས་མང་དུ་བསྐྱེད་པར་འགྱུར་རོ། །རྒྱལ་པོས་གསོལ་པ། བཙུན་པ་བཅོམ་ལྡན་འདས། གལ་ཏེ་
དགེ་སློང་ཆོས་ཀྱིས་གནས་པ་གཅིག་ཅིག་གི་མ་བསྲུངས་ན། དེ་བསོད་ནམས་མ་ལགས་པ་དེ་སྙེད་ཅིག་བསྐྱེད་པར་འགྱུར་ལགས་ན། གང་ཡང་གཅིག་གི་སྲུང་བར་
བགྱིད་པ་དེ་བསོད་ནམས་དེ་སྙེད་ཅིག་བསྐྱེད་པར་འགྱུར་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། གང་ཟག་གཅིག་གི་ལེན་པ་ངས་མ་
གནང་ངོ༌། །གཉིས་ལས་མ་ཡིན། གསུམ་གྱི་མ་ཡིན། བཞིའི་མ་ཡིན་གྱི། རྒྱལ་པོ་ཆེན་པོ། ཕྱོགས་བཞིའི་དག་འདུན་གྱི་ཕྱིར་གཙུག་ལག་ཁང་གཅིག་དང༌། དགོན་

66-1-164b

པའི་གནས་གཅིག་ཏུ་ཡེ་ཉུང་ནའང་དགེ་སློང་ཆོས་ཀྱིས་གནས་པ་ལྔའི་ལེན་པར་གནས་གནང་སྟེ། གཎྜི་བརྡུངས་ནས་ཕྱོགས་བཞིའི་དགེ་སློང་གློ་བུར་དུ་ལྷགས་པ་དག་ལྷན་ཅིག་ཏུ་
ལོངས་སྤྱོད་པ་དང༌། ཉེ་བར་སྤྱོད་པ་དང༌། གནས་ཁང་དང༌། མལ་ཆ་དང༌། སྟན་དང༌། བཟའ་བ་དང༌། བཏུང་བ་དང༌། ན་བའི་གསོས་སྨན་དང༌། ཡོ་བྱད་དག་ལོངས་སྤྱོད་པར་ངས་གནང་
ངོ༑ ༑གལ་ཏེ་གཙུག་ལྷག་ཁང་གཅིག་དང༌། དགོན་པའི་གནས་གཅིག་ཏུ་དགེ་སློང་བརྒྱ་སྟོང་གི་བར་གནས་པར་བྱེད་ན། དེར་ཡང་གཎྜི་བརྡུངས་ནས་ཕྱོགས་བཞིའི་དགེ་སློང་གློ་བུར་དུ་ལྷགས་
པ་དག་དང་ལྷན་ཅིག་ཏུ་སྨན་གྱི་ཡོ་བྱད་ཀྱི་བར་དག་ལ་ལོངས་སྤྱོད་པར་ངས་གནང་ངོ༌། །མ་ཆགས་པ་དག་དང༌། མ་བཅིངས་པ་དག་དང༌། མ་ཆུམས་པ་དག་དང༌། ནམ་གྱི་ཆ་སྟོད་དང༌།
ནམ་གྱི་ཆ་སྨད་དག་ལ་མི་ཉལ་བའི་སྦྱོར་བ་ལ་རྗེས་སུ་བརྩོན་པ་དག་དང༌། འཁོར་བ་ལ་རྒྱབ་ཀྱིས་ཕྱོགས་པ་དག་དང༌། མྱ་ངན་ལས་འདས་པ་ལ་ནང་དུ་ཕྱོགས་པ་དག་དང༌། གཞན་
ལ་མི་སྨོད་པ་དག་དང༌། བདག་ལ་མི་བསྟོད་པ་དག་དང༌། ཆོག་ཤེས་པ་དང༌། སྦྱངས་པའི་ཡོན་ཏན་སྤྱོད་པ་དང༌། རབ་ཏུ་དབེན་པ་དང༌། བརྩོན་འགྲུས་བརྩམས་པ་དག་དང༌། མཉམ་
པར་བཞག་པ་དང༌། དྲན་པ་ཉེ་བར་བཞག་པ་དག་གིས་ལོངས་སྤྱོད་པར་ངས་གནང་ངོ༌། །རྒྱལ་པོ་ཆེན་པོ། དགེ་སློང་གི་དགེ་འདུན་གྱི་ནང་ན་སེམས་ཅན་དེ་ལྟ་བུ་དག་གནས་ཏེ། རྒྱལ་

66-1-165a

པོ་ཆེན་པོ། དགེ་སློང་གི་དགེ་འདུན་གྱི་ནང་ན་སེམས་ཅན་དེ་ལྟ་བུ་དག་ལ་སེམས་ཅན་རྣམས་ཀྱིས་ལོངས་སྤྱོད་དང༌། ཉེ་བར་སྤྱོད་པ་ཡོངས་སུ་བཏང་བས་
བསོད་ནམས་ཚད་མེད་པ་སྐྱེད་དོ། །རྒྱལ་པོ་ཆེན་པོ། གཙུག་ལག་ཁང་ངམ། དགོན་པའི་གནས་གང་ན་དགེ་སློང་ལྔའམ། ལྷག་པར་གནས་ཀྱང་རུང་སྟེ། ཚུལ་ཁྲིམས་དང་
ལྡན་པ་དག་དང༌། ཚུལ་ཁྲིམས་ཡོངས་སུ་དག་པ་དང༌། ཁ་ན་མ་ཐོ་བ་ཕྲ་མོ་དག་ལའང་འཇིགས་པར་ལྟ་བ་དག་གནས་པར་བྱེད་ཅིང༌། དེ་བཞིན་གཤེགས་པས་གསུངས་
པ་སྟོང་པ་ཉིད་དང་ལྡན་པའི་མདོ་སྡེ་དེ་དག་ཀྱང་སྟོན་པར་བྱེད། ཁ་ཏོན་དུ་བྱེད་ལ། གཞན་ལ་མི་སྨོད་ཅིང་བདག་ལ་མི་བསྟོད་པ། ཕྲག་དོག་དང་སེར་སྣ་རྣམ་པར་སྤངས་པ་།
སེམས་ཅན་ཐམས་ཅད་ལ་སྙིང་བརྩེ་བ། ཐར་པ་ལ་མངོན་པར་བརྩོན་པ་དག་གནས་ལ། གཎྜི་བརྡུངས་ནས་ལོངས་སྤྱོད་པར་བྱེད་ན། དགེ་སློང་གི་དགེ་འདུན་དེ་ལྟ་བུ་ལས་
སེམས་ཅན་རྣམས་བསོད་ནམས་ཚད་མེད་པ་དེ་ལྟ་བུ་འཛིན་པ་དག་ཏུ་བྱེད་དོ། །རྒྱལ་པོ་ཆེན་པོ། ཡེ་ཉུང་སྟེ་དགེ་སློང་གི་དགེ་འདུན་ལྔའི་ཚོགས་ཤིག་ཡོད་དུ་ཟིན་ཀྱང་གལ་
ཏེ་ཡང་ཚུལ་ཁྲིམས་ཡོངས་སུ་དག་ཅིང་ངོ་ཚ་ཤེས་པ་དང༌། ཁྲེལ་ཡོད་པ་ཕུན་སུམ་ཚོགས་པ། འཇིག་རྟེན་ཕ་རོལ་གྱི་ཁ་ན་མ་ཐོ་བ་ལ་འཇིགས་པར་ལྟ་ཞིང་སྦྱངས་པའི་

66-1-165b

ཡོན་ཏན་དང་འཕགས་པའི་རིགས་ལ་མངོན་པར་བརྩོན་པ་ཡིན་ན། རྒྱལ་པོ་ཆེན་པོ། དེ་ནི། དགེ་སློང་གི་དགེ་འདུན་རྒྱ་མཚོ་དང་འདྲ་བར་གསུངས་ཤིང༌། དེ་ནི། མི་དཔག་ཏུ་མེད་པ་དག་ལ་
ཕན་པ་བྱེད་པ་དང༌། དོན་བྱེད་པ་དང༌། སེམས་ཅན་ཐམས་ཅད་ཀྱི་སྡུག་བསྔལ་ཐམས་ཅད་ལས་རབ་ཏུ་རྣམ་པར་ཐར་པར་བྱེད་པ་ཡིན་པར་གསུངས་ན། དགེ་སློང་གི་དགེ་འདུན་བཅུའི་ཚོགས་
དང་ཞེས་བྱ་བ་ནས་བརྒྱ་སྟོང་གི་ཚོགས་ཞེས་བྱ་བའི་བར་དག་ལྟ་སྨོས་ཀྱང་ཅི་དགོས། རྒྱལ་པོ་ཆེན་པོ། དགེ་སློང་གི་དགེ་འདུན་གང་ལ་བྲམ་ཟེ་དང་ཁྱིམ་བདག་ཆེན་པོ་དད་པ་ཅན་དག་
རིམ་གྲོ་བྱ་བའི་ཕྱིར་གཎྜི་རྡུང་བ་དག་ཏུ་བྱེད་ཅིང༌། དེར་ཡང་གལ་ཏེ་དགེ་སྦྱོང་ལྟར་བཅོས་པ་སྡིག་པ་སྤྱོད་པའི་དགེ་སློང་ཉུང་མང་རུང༌། མང་ཡང་རུང་བ་དག་ཀྱང་འདུ་ལ། དེར་གལ་ཏེ་དགེ་
སློང་ཆོས་ཀྱིས་གནས་པ། ཚུལ་ཁྲིམས་ཡོངས་སུ་དག་པ། ངོ་ཚ་ཤེས་པ་དང༌། ཁྲེལ་ཡོད་པ་ཕུན་སུམ་ཚོགས་པ་དགེ་སློང་ལྔའང་འདུ་ན། རྒྱལ་པོ་ཆེན་པོ། དགེ་སློང་གི་དགེ་འདུན་དེ་ནི།
ཆོས་ཚད་མེད་པ་དང་ལྡན་པ་ཡིན་ཞིང་སྦྱིན་གནས་ཆེན་པོ་དང༌། ལྷ་དང་མི་ཐམས་ཅད་ཀྱིས་མཆོད་པར་འོས་པར་འགྱུར་རོ། །རྒྱལ་པོ་ཆེན་པོ། དེ་ལྟ་བས་ན། དགེ་སློང་ཆོས་ཀྱིས་གནས་
པ་དག་དང༌། ཆོས་ཀྱི་ཀུན་དགའ་ལ་དགའ་བ་དག་ཁྱེད་ཀྱི་ལག་ཏུ་ངས་ཡོངས་སུ་གཏད་དོ། །ཁྱིམ་ན་གནས་པ་དང༌། རབ་ཏུ་བྱུང་བ་ལ་ལས་དེ་དག་ལ་རྐྱེན་གང་ཡང་རུང་བ་དག་གིས་གཙེས་

66-1-166a

སམ༑ གནོད་པར་བྱས་ན་མི་རུང་གི །ཁྱེད་ཀྱིས་སྲུངས་ཤིག །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་
གཉིས་པ། རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། ཅི་དགེ་སློང་སྡིག་པ་སྤྱོད་པ་ཚུལ་ཁྲིམས་འཆལ་བ་རྣམས་ཀྱིས་དགེ་འདུན་
གྱི་ནང་དུ་ལོངས་སྤྱོད་པར་བགྱི་ལགས་སམ། ཆོས་གོས་དང༌། བསོད་སྙོམས་དང༌། མལ་ཆ་དང༌། སྟན་དང༌། ན་བའི་གསོས་སྨན་དང༌། ཡོ་བྱད་དམ་པ་དག་ཀྱང་ལོངས་སྤྱོད་དང༌། ཉེ་བར་
སྤྱོད་པར་བགྱི་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། གང་ཁྱེད་ཀྱི་བློན་པོ་ཆེན་པོ་དང༌། སྣ་ཆེན་པོ་ལ་གཏོགས་པ་དང༌། རྒྱལ་པོས་བཀྲབས་པ་དང༌།
ཉུང་རུམ་དང༌། རྒྱལ་རིགས་དང༌། བྲམ་ཟེ་དང༌། ཁྱིམ་བདག་གཞུང་ལུགས་ལས་འགལ་བ་ཉེས་པ་དང་བཅས་པ་ཞིག་ཡོད་ན། གང་ན་རྒྱལ་པོ་ཆེན་པོའི་དགའ་སྟོན་ནམ། དུས་སྟོན་
ཉེ་བར་གནས་པར་གྱུར་པའི་འཁོར་གྱི་ནང་དེར་ཉེས་པ་དང་བཅས་པའི་སྐྱེས་བུ་དེ་འཇུག་པ་དང༌། ལོངས་སྤྱོད་པ་དང༌། དགའ་བ་དང༌། རྩེ་བ་ཉམས་སུ་མྱོང་བར་བྱ་བ་དང༌། བདེ་བ་དང༌།
ཡིད་བདེ་བ་མང་ཞིང་གནས་པར་ནུས་སམ། རྒྱལ་པོས་གསོལ་པ། བཙུན་པ་བཅོམ་ལྡན་འདས། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དེ་བཞིན་

66-1-166b

དུ་གང་ཚུལ་ཁྲིམས་འཆལ་བ། སྡིག་པའི་ཆོས་ཀུན་ཏུ་སྤྱོད་པ། ཤིང་རུལ་བ་ལྟ་བུར་གྱུར་པ། དགེ་སྦྱོང་མ་ཡིན་པར་དགེ་སྦྱོང་དུ་ཁས་འཆེ་བ། ཚངས་པར་སྤྱོད་པ་མ་ཡིན་པར་ཚངས་པར་
སྤྱོད་པར་ཁས་འཆེ་བའི་གང་ཟག་དེ་ལྟ་བུ་ནི། འདས་པ་དང༌། མ་བྱོན་པ་དང༌། ད་ལྟར་གྱི་སངས་རྒྱས་བཅོམ་ལྡན་འདས་ཐམས་ཅད་ལ་གནོད་པ་ཡིན་ཏེ། དེ་ནི། བཅོམ་ལྡན་འདས་ཀྱི་ཉན་ཐོས་མ་
ཡིན་ཞིང་བདུད་ཀྱི་སྟོབས་ཀྱི་རིགས་ཀྱིས་ཟིན་པ་ཡིན་ནོ། །གང་ཟག་དེ་ནི། ལམ་ཉམ་ང་བ་ལ་གནས་པ་ཡིན་ཏེ། དེ་ནི། ཕྱིས་ཀྱང་ཉན་ཐོས་ཀྱི་དགེ་འདུན་གྱི་ནང་དུ་བགྲང་བ་མ་ཡིན་
ནོ༑ ༑དེ་བཞིན་དུ་དེར་འཇུག་པར་བྱ་བ་མ་ཡིན་ཏེ། དགེ་སློང་ཆོས་ཀྱིས་གནས་པ་རྣམས་ལ་བསྔོས་ན་ཐ་ན་ཏིལ་གྱི་ཕུབ་མ་ཙམ་ཡང་ལོངས་སྤྱོད་པར་འོས་པ་མ་ཡིན་ན། དགེ་འདུན་
གྱི་ནང་དུ་ཉེ་བར་ལོངས་སྤྱོད་པར་བྱ་བ་ལྟ་སྨོས་ཀྱང་ཅི་དགོས་ཏེ། དེ་ནི། ཆོས་འདུལ་བ་འདིས་བོར་བ་ཡིན་ནོ། །རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །བཙུན་པ་
བཅོམ་ལྡན་འདས། སྤྱོད་པའི་མཚན་ཉིད་ཀྱི་མཚན་མ་གང་དག་གིས་དགེ་སློང་ཚུལ་ཁྲིམས་འཆལ་བ། སྡིག་པའི་ཆོས་ཀུན་ཏུ་སྤྱོད་པ། དགེ་སློང་ཆོས་ཀྱིས་གནས་པ་རྣམས་ཀྱི་
ནང་དུ་སླན་ཆད་གནས་པ་དང༌། ལོངས་སྤྱོད་དང༌། ཉེ་བར་སྤྱོད་པར་བགྱིད་པར་མི་འོས་པར་འཚལ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། རྣམ་པ་

66-1-167a

འདི་ལྟ་བུས་ཚུལ་ཁྲིམས་འཆལ་བའི་མགོ་འབྱུང་བར་འགྱུར་རོ། །ཞེས་གང་གིས་ཀྱང་མྱུར་དུ་རྣམ་པར་ཤེས་པར་མི་ནུས་ཏེ། རྒྱལ་པོ་ཆེན་པོ།
འདི་ནི༑ ནང་གི་དང་པོར་སངས་རྒྱས་ལ་མ་གུས་པ་ཡིན་ནོ། །ཆོས་དང༌། དགེ་འདུན་དང༌། མཁན་པོ་དང༌། སློབ་དཔོན་དང༌། བླ་མའི་གནས་ལྟ་བུ་རྣམས་ལ་མ་གུས་
པ་ཡིན༑ འཕགས་པའི་རིགས་བཏང་བ་ཡིན། རྣལ་འབྱོར་ཡིད་ལ་བྱེད་པ་ལ་ཀུན་དགའ་བ་མ་ཡིན། ངོ་ཚ་ཤེས་པ་དང༌། ཁྲེལ་ཡོད་པ་རྣམ་པར་སྤངས་པ་ཡིན་།
ཁྱིམ་ན་གནས་པ་དང་འདྲིས་པ་ཡིན། ཚིག་ཀྱལ་པ་སྨྲ་བ་ཡིན། བདག་ལ་བསྟོད་པ་ཡིན། གཞན་ལ་སྨོད་པ་ཡིན། དེ་ལྟ་བུ་དག་ལ་ཀུན་དགའ་བ་ཡིན། སྡིག་པའི་སྙི་ལ་
ཆགས་པ་ཡིན། ལམ་ངན་པར་ཞུགས་པ་ཡིན། ཁེངས་པ་ཡིན། ཁ་དྲག་པ་ཡིན། འཕྲལ་གཡར་ཅན་ཡིན། འཕྱར་པོ་ཡིན། ཁ་ཤིང་ཅན་ཡིན། གཡོ་སྒྱུ་ཅན་ཡིན།
སྒྱུ་བྱེད་པ་ཡིན། དགེ་སྦྱོང་ཡོན་པོ་ཡིན། དགེ་སྦྱོང་གཡོ་ཅན་ཡིན། དགེ་སློང་སྙེ་ལོང་ལྟ་བུ་ཡིན། དགེ་སློང་གི་དགེ་འདུན་མི་མཐུན་པར་འདོད་པར་སྨྲ་བ་ཡིན་།
རྙེད་པ་དང༌། བཀུར་སྟི་དང༌། ཚིགས་སུ་བཅད་པ་ལ་མངོན་པར་དགའ་བ་ཡིན། འདུ་འཛིའི་ཀུན་དགའ་ལ་དགའ་བ་ཡིན་ཏེ། སྡིག་པ་ཅན་གྱི་དགེ་སློང་ཚུལ་ཁྲིམས་

66-1-167b

འཆལ་པ་དེ་ནི། ཇི་སྲིད་དུ་དེའི་ཚུལ་ཁྲིམས་འཆལ་པའི་མགོ་བྱུང་བར་མ་གྱུར་གྱི་བར་དུ་གང་གིས་ཀྱང་མཚན་མ་དེ་དག་གིས་མྱུར་དུ་ཤེས་པར་མི་ནུས་སོ། །སྡིག་པ་ཅན་གྱི་
དགེ་སློང་དེ་གང་གི་ཚེ་ཁྱིམ་གྱི་གཞི་དང༌། ཞིང་གི་གཞི་དང༌། ཀུན་དགའ་ར་བའི་གཞི་དང༌། བྲན་དང༌། བྲན་མོ་དང༌། གླང་པོ་ཆེ་དང༌། རྟ་དང༌། རྔ་མོང་དང༌། བོང་བུ་དང༌། ལུག་དག་གང་ཟག་གིར་སྲེལ་
བར་བྱེད་ན། དེ་ནི། དེའི་ཚུལ་ཁྲིམས་འཆལ་བའི་མགོ་བྱུང་བ་ཡིན་ཏེ། ཚུལ་ཁྲིམས་འཆལ་པའི་མགོ་དེས་ནི། སྡིག་པ་ཅན་གྱི་དགེ་སློང་དེ་དགེ་སློང་གི་དགེ་འདུན་གྱི་ནང་ནས་དོར་བ་ཡིན།
གནས་པར་བྱ་བ་མ་ཡིན། ལོངས་སྤྱོད་པར་བྱ་བ་མ་ཡིན། དགེ་སློང་གི་དངོས་པོ་ལས་ལྷུང་བ་ཡིན། ཕམ་པར་གྱུར་པ་ཡིན་ཏེ། དགེ་སློང་གི་ཚུལ་ལས་ཀྱང་ཕྱིས་བསླད་དུ་མེད་པར་འགྱུར་བ་
ཡིན་ནོ༑ ༑རྒྱལ་པོ་ཆེན་པོ། མི་གདོལ་བ་གནས་ན་གནས་པར་བྱེད་པ་ནི། བླའི། དགེ་སློང་གདོལ་བ་ཡོངས་སུ་འཛིན་པ་དང་བཅས་པ། རྒྱུད་ཚིག་པ། དོན་ལ་མི་ལྟ་བ། འཇིག་རྟེན་ཕ་རོལ་
བཏང་བ། སྙིང་རྗེའི་བསམ་པ་མེད་པ། ཕྱིས་ཁུང་ཆེན་པོ་དང་འདྲ་བ། བདུད་ཀྱི་ལམ་དུ་ཞུགས་པ། ལྷ་དང་མི་རྣམས་ལ་གནོད་པ་བྱེད་པ། དུས་གསུམ་ཐམས་ཅད་ཀྱི་དྲང་སྲོང་ཐུབ་པ་རྣམས་
ལ་སླུ་བར་བྱེད་པ། དཀོན་མཆོག་གསུམ་གྱི་གདུང་ཆོས་ཀྱི་མར་མེ་མེད་པར་བྱེད་པ། ཆོས་ཀྱི་རྒྱ་མཚོ་སྐེམ་པར་བྱེད་པ། ཆོས་སྨྲ་བའི་དབྱེན་བྱེད་པ། སྦྱིན་པ་པོ་དང་སྦྱིན་བདག་རྣམས་ལ་འདྲིད་

66-1-168a

པར་བྱེད་པ། དགེ་སློང་ཆོས་ཀྱིས་གནས་པ་རྣམས་ལ་མཐོ་འཚམ་པར་བྱེད་བ། དགེ་འདུན་མཐུན་བར་བྱེད་པའི་རྒྱུན་གཅོད་པར་བྱེད་པ་ནི། དེ་ལྟ་མ་ཡིན་ནོ། །སྡིག་པ་ཅན་
གྱི་དགེ་སློང་དེ་ནི། ཡོངས་སུ་འཛིན་པའི་རྐྱེན་གྱིས་མཐོ་རིས་ཀྱི་ལམ་ལས་རྒྱལ་པོ་ལྡོག་པར་བྱེད་པ་ཡིན་ནོ། །རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་དང༌།
སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་ལྡོག་པར་བྱེད་པ་ཡིན་ནོ། །ངན་སོང་གི་ལམ་གསུམ་ལ་རབ་ཏུ་གཞོག་པར་བྱེད་པ་ཡིན་ནོ། །རྒྱལ་པོ་ཆེན་པོ། སྡིག་པ་ཅན་གྱི་དགེ་སློང་
དེ་ཡོངས་སུ་འཛིན་པའི་རྒྱུ་མཚན་གྱིས་ལྷ་དང་མི་ཇི་སྙེད་ཅིག་མི་སྐྱིད་པར་བྱེད་པར་འགྱུར་པ་ལ་ལྟོས། རྒྱལ་པོ་ཆེན་པོ། དེ་ལྟ་བས་ན། ཡོངས་སུ་འཛིན་པ་དང་བཅས་པའི་དགེ་
སློང་དང༌། དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པ་དག་དང་ལྷན་ཅིག་ཏུ་ཀུན་དགའ་ར་བ་གཅིག་དང༌། གཙུག་ལག་ཁང་གཅིག་ཏུ་གནས་པར་མི་བྱའོ། །གལ་ཏེ་
སྡིག་པ་ཅན་གྱི་དགེ་སློང་དེ་ཁ་དྲག་ཅིང་ངོ་ཚ་ཤེས་པ་དང་ཁྲེལ་ཡོད་པ་རྣམ་པར་སྤངས་ཏེ་དགེ་སློང་དེ་དག་དང་ལྷན་ཅིག་གནས་པར་བྱེད་ན། དེའི་ཕྱིར་དགེ་སློང་ཆོས་ཀྱིས་
གནས་པ་དེ་དག་གིས་བྱམས་པ་དང་ལྡན་ཞིང་ཆོས་དང་མཐུན་པས་དྲན་པར་བྱ་སྟེ། གལ་ཏེ་སྡིག་པ་ཅན་གྱི་དགེ་སློང་དེ་གནས་དེ་ནས་འགྲོ་བ་ལྟ་ན། དེ་ལྟར་ནི། ལེགས། གལ་ཏེ་

66-1-168b

འགྲོ་བར་མི་བྱེད་ན། དེར་དགེ་སློང་ཆོས་ཀྱིས་གནས་པ་དེ་དག་དོང་ལ་གྲོང་ཁྱེར་དང༌། གྲོང་རྡལ་དང༌། གྲོང་དང༌། ལྗོངས་དང༌། རི་འོར་དེ་དག་ན་རྒྱལ་རིགས་སམ། བྲམ་ཟེའམ། རྗེའུ་རིགས་
སམ༑ དམང་རིགས་གང་དབང་བྱེད་དུ་འཇུག་པ་དེ་ལ་སྦྲན་པར་བྱའོ། །གལ་ཏེ་རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་དེས་སྡིག་པ་ཅན་གྱི་དགེ་སློང་
ཡོངས་སུ་འཛིན་དང་བཅས་པ་གནས་དེ་ནས་ཟློག་པར་བྱེད་ན། དེར་ནི། དགེ་སློང་ཆོས་ཀྱིས་གནས་པ་དེ་དག་གིས་གནས་པར་བྱའོ། །ཅི་སྟེ་རྒྱལ་རིགས་དང༌། བྲམ་ཟེ་དང༌།
རྗེའུ་རིགས་དང༌། དམང་རིགས་དེ་བཟའ་བ་དང༌། བཏུང་བ་དང༌། རྙེད་པའི་རྒྱུས་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་བྱེད་པ་ལྟ་ན། དེའི་ཕྱིར་དགེ་སློང་
ཆོས་ཀྱིས་གནས་པ་དེ་དག་གིས་ཁྲོ་བ་བསྟན་པར་མི་བྱའོ། །ཆགས་པ་མ་ཡིན། ང་རྒྱལ་མ་ཡིན་ཏེ། འོན་ཀྱང་ཅང་མི་སྨྲ་བར་གནས་དེ་ནས་འགྲོ་བར་བྱ་ཞིང་དགོན་པའི་གནས་སམ།
ནགས་ཁྲོད་དམ། རིའམ། རི་པོའི་འོར་གཞན་གང་ན་སྒྲ་གཅོམ་ཆུང་བ་དང༌། ནང་དུ་ཡང་དག་འཇོག་དང་འཚམ་པའམ། ཚུལ་བཞིན་དུ་ཡིད་ལ་བྱེད་པ་དང་མཐུན་པ་དེར་གནས་
པར་བྱའོ། །ཡང་རྒྱལ་པོ་གཟུགས་ཅན་སྙིང་པོས་མཆི་མ་ཕྱུང་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། གང་བཟའ་བ་དང༌། བཏུང་བ་དང༌། རྙེད་པའི་

66-1-169a

སླད་དུ་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་བགྱིད་ཅིང༌། དགེ་སློང་ཆོས་ཀྱིས་གནས་པ། ཡོན་ཏན་གྱིས་ཕྱུག་པོ་
རྣམས་ཀྱང་གནས་ནས་མཆི་བར་འགྱུར་པའི་རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་ནི། ཉམས་པ་ལགས་སོ། །བཙུན་པ་བདེ་བར་
གཤེགས་པ། མཆོག་ཏུ་ཉམས་པ་ལགས་སོ། །དེའི་མི་ཉིད་རྙེད་པ་ནི། རྙེད་པར་དཀའ་བ་ལགས་ཏེ། འཁོར་བ་ན་འཁོར་བར་བགྱིད་པ་དེའི་མི་ཉིད་རྙེད་པའི་ཐ་མ་ནི།
དེ་ལགས་སོ། །སངས་རྒྱས་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་གྲངས་མ་མཆིས། དཔག་ཏུ་མ་མཆིས་པ་གངྒཱའི་ཀླུང་གི་བྱེ་མ་སྙེད་འཇིག་རྟེན་དུ་འབྱུང་བར་
འགྱུར་བས་ཀྱང་གང་དགེ་སློང་ཆོས་ཀྱིས་གནས་པ་རྣམས་ཀྱི་ཚིག་གུས་པར་མི་ཉན་པའི་སེམས་ཅན་དེ་ནི། ངན་སོང་རྣམས་ལས་ཡོངས་སུ་ཐར་བར་བགྱི་བ་འམ་།
མཐོ་རིས་སུ་གཞག་པར་མི་སྤྱོད་དེ། དེ་ནི། སྡིག་པའི་ལས་དེ་ལྟ་བུ་དང་ལྡན་པར་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ།
མ་འོངས་པའི་དུས་ན་ལ་ལར་གང་དགེ་སློང་ཆོས་ཀྱིས་གནས་པ་རྣམས་ལ་ཤིན་ཏུ་དག་པའི་རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་དག་

66-1-169b

འབྱུང་བར་འགྱུར་ཏེ། དེ་དག་གི་དོན་དུ་དགོན་པའི་གནས་དག་བྱེད་པར་འགྱུར་རོ། །གཙུག་ལག་ཁང་དང༌། དགོན་པའི་གནས་དེར་ཡང་ཁྱིམ་གྱི་གཞི་ནས་ཞིང་གི་གཞི་དང༌། བྲན་
དང༌། བྲན་མོ་དང༌། ཀུན་དགའ་ར་བའི་བར་དེ་དག་གི་ལོངས་སྤྱོད་དང༌། ཉེ་བར་སྤྱོད་པའི་ཕྱིར་ཡོངས་སུ་གཏོང་བ་བྱེད་པར་འགྱུར་རོ། །དེ་དག་འཆི་བའི་དུས་བྱས་ནས་ཀྱང་རྒྱལ་
རིགས་ཤིང་སཱ་ལ་ཆེན་པོ་ལྟ་བུ་དག་ཏུ་སྐྱེ་བར་འགྱུར་བ་ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་ལྷ་རྣམས་ཀྱི་ནང་དུ་སྐྱེ་བའི་བར་དུ་འགྱུར་རོ། །སངས་རྒྱས་ཀྱི་ཞིང་
ཡོངས་སུ་དག་པ་དག་ཏུའང་སྐྱེ་བར་འགྱུར་རོ། །སངས་རྒྱས་བཅོམ་ལྡན་འདས་རྣམས་དང་ཡང་ཕྲད་པར་འགྱུར་བ་ནས་རིང་པོར་མི་ཐོགས་པར་སྦྱིན་པ་པོ་དང༌། སྤྱིན་བདག་དེ་
དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་ཏེ། དེ་དག་ནི། ངའི་བསྟན་པ་ལ་དགེ་སློང་ཆོས་ཀྱིས་གནས་པ་རྣམས་
ཡང་དག་པར་འཛིན་པར་བྱེད་པར་འགྱུར་བ་ཡིན་ནོ། །རྒྱལ་པོ་ཆེན་པོ། འདི་ལྟ་སྟེ། གང་ཁྱོད་ཀྱི་བུའམ། སྤུན་ནམ། བཀྲབས་པའམ། སྣ་ཆེན་པོ་ལ་གཏོགས་པ་གང་ཡང་
རུང་བ་ཞིག་ཉེས་པ་དང་བཅས་པ་ཡིན་ན། གང་དང་གང་དུ་རྒྱལ་པོ་ཆེན་པོའི་དུས་སྟོན་ནམ། དགའ་སྟོན་བྱུང་བ་དེར་རྒྱལ་པོ་ཆེན་པོས་དགའ་བ་དང་བདེ་བ་རྣམ་པ་སྣ་ཚོགས་ཉམ་

66-1-170a

སུ་མྱོང་བར་བྱེད་ན། རྒྱལ་པོ་ཆེན་པོ། འདི་ཇི་སྙམ་དུ་སེམས། སྐྱེས་བུ་དེ་ཁྱོད་ཀྱི་མདུན་དུ་འདུག་ཅིང་སྐྱེད་པ་དང་རྩེ་བ་མྱོང་བར་བྱེད་པའམ། དགའ་བ་དང་བདེ་བ་
རྣམ་པ་སྣ་ཚོགས་ཀྱིས་གནས་པར་བྱེད་ནུས་སམ། རྒྱལ་པོས་གསོལ་པ། བཙུན་པ་བཅོམ་ལྡན་འདས། མ་ལགས་ཏེ། སྐྱེས་བུ་དེས་བདག་གི་མདུན་ན་མཆིས་པར་ཡང་རྔོ་མི་ཐོགས་
ལགས་ན། སྐྱིད་པ་དང་རྩེ་བ་མྱོང་བར་བགྱིད་པ་ལྟ་སྨོས་ཀྱང་ཅི་འཚལ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དེ་བཞིན་དུ་གང་ཟག་གང་ཞིག་གང་ཟག་གིར་བྲན་དང་བྲན་
མོ་སྲེལ་བར་བྱེད་ཅིང་ཁྱིམ་གྱི་གཞི་ནས་ཞིང་གི་གཞི་དང༌། ལུག་དག་གི་བར་སྲེལ་བར་བྱེད་ན། ངའང་དེའི་སྟོན་པ་མ་ཡིན་ལ། དེའང་ངའི་ཉན་ཐོས་མ་ཡིན་ནོ། །དུས་གསུམ་དུ་གཤེགས་
པའི་ཡང་དག་པར་རྫོགས་པའི་སངས་རྒྱས་ཐམས་ཅད་ལའང་གནོད་པར་བྱེད་པ་དང་བཅས་པ་ཡིན་ནོ། །དེ་ནི། ཆོས་ཀྱི་གནས་པ་རྣམས་ཀྱི་གནས་དེ་ལྟར་བསྔོས་པ་དག་ཏུ་ཆོས་དང་
མཐུན་པས་གནས་པར་འོས་པ་མ་ཡིན་ནོ། །རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་གང་ཡང་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པ་དེའི་
དོན་བྱེད་པ་དང༌། དེ་ནས་འགྲོར་མི་སྟེར་བའི་རྒྱལ་རིགས་ནས་དམངས་རིགས་ཀྱི་བར་དེ་ནི། དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་ལའང་གནོད་པ་

66-1-170b

བྱེད་པ་དང་བཅས་པ་ཆེན་པོ་ཡིན་ནོ། །སྦྱིན་པ་མང་པོ་སྦྱིན་པར་བྱེད་དུ་ཟིན་ཀྱང་འོན་ཀྱང་དེ་འཆི་བའི་དུས་བྱས་ནས་མནར་མེད་པའི་སེམས་ཅན་དམྱལ་བ་ཆེན་པོ་རྣམས་ཀྱི་ནང་དུ་སྐྱེ་བར་
འགྱུར་རོ། །རྒྱལ་པོ་ཆེན་པོ། དེ་ལྟ་བས་ན། བདག་ལ་ཕན་པར་ཡང་དག་པར་རྗེས་སུ་ལྟ་བས་སྡིག་པ་ཅན་གྱི་དགེ་སློང་ཡོངས་སུ་འཛིན་པ་དང་བཅས་པའི་ཕྱོགས་སུ་གནས་པར་
མི་བྱའོ། །དེ་ཅིའི་ཕྱིར་ཞེ་ན། འདི་ལྟར་དེ་ནི། ལྷ་དང་མི་ཐམས་ཅད་ལའང་གནོད་པ་དང༌། ཕན་པ་མ་ཡིན་པ་དང༌། ལོག་པར་ལྟུང་བར་བྱ་བའི་ཕྱིར་ཞུགས་པ་དང༌། དཀོན་མཆོག་གསུམ་
གྱི་གདུང་མེད་པར་བྱ་བའི་ཕྱིར་ཞུགས་པ་ཡིན་པའི་ཕྱིར་རོ། །རྒྱལ་པོ་ཆེན་པོ། རྒྱལ་རིགས་སམ། བྲམ་ཟེའམ། རྗེའུ་རིགས་སམ། དམངས་རིགས་གང་ཞིག་དགེ་སློང་
ཆོས་ཀྱིས་གནས་པ་རྣམས་ཀྱི་ཆོས་ཀྱི་ཕྱོགས་ལ་ཡང་དག་པར་གནས་པར་བྱེད་ཅིང་སྡིག་པ་ཅན་གྱི་དགེ་སློང་རྣམས་ཀྱི་ཕྱོགས་ལ་མ་ཡིན་ན། དེ་སྦྱིན་པ་མི་སྦྱིན་དུ་ཟིན་ཀྱང་
འོན་ཀྱང་དེ་ནི། ཆོས་ཀྱི་ཕྱོགས་ཀྱི་རྒྱུའི་ཕྱིར་དུས་གསུམ་དུ་གཤེགས་པའི་སངས་རྒྱས་བཅོམ་ལྡན་འདས་ཐམས་ཅད་ཀྱི་སྦྱིན་བདག་དམ་པ་ཡིན་ནོ། །དེ་ནི། དམ་པའི་ཆོས་རྗེས་སུ་སྲུང་
བའི་ཕྱིར་དམ་པའི་ཆོས་འཛིན་པ་དམ་པ་ཡིན་པར་བལྟ་བར་བྱའོ། །འཆི་བའི་དུས་བྱས་ནས་ཀྱང་སངས་རྒྱས་ཀྱི་ཞིང་ཡོངས་སུ་དག་པ་རྣམས་སུ་སྐྱེ་བར་འགྱུར་བ་ནས་རིང་པོ་མི་ཐོགས་པར་བླ་ན་མེད་

66-1-171a

པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་རོ། །རྒྱལ་པོ་ཆེན་པོ། དེ་ལྟ་བས་ན། རྒྱལ་རིགས་
འཚམ་པ་ཁྱོད་ཀྱི་ལག་ཏུ་ཆོས་ཀྱིས་གནས་པ་དང༌། བསྟན་པ་ངས་ཡོངས་སུ་གཏད་ཀྱི། ལྔ་བརྒྱ་པ་ཐ་མ་ལ་གནས་པའི་བར་དུ་ཁྱེད་ཀྱིས་ངའི་ཆོས་ཀྱིས་
གནས་པ་ཡང་དག་པར་ཟུངས་ཤིག་དང༌། དེའི་རྐྱེན་གྱིས་ངའི་ཆོས་ཀྱི་ཚུལ་འདི་དང༌། དཀོན་མཆོག་གསུམ་གྱི་གདུང་ཡུན་རིང་དུ་གནས་པར་འགྱུར་
ཞིང་ལྷ་དང་མི་རྣམས་ལ་ཕན་པ་དང་བདེ་བར་འགྱུར་རོ། །དེ་ནས་བཅོམ་ལྡན་འདས་ལ་རྒྱལ་པོ་གཟུགས་ཅན་སྙིང་པོས་འདི་སྐད་ཅེས་གསོལ་ཏོ། །
བཙུན་པ་བཅོམ་ལྡན་འདས། ཞལ་ཏ་བ་ཞེས་བགྱི་ལགས་ན། བཅོམ་ལྡན་འདས། ཇི་ཙམ་གྱིས་ན། ཞལ་ཏ་བར་གདགས་པས་གདགས་
པར་མཛད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དགེ་སློང་གཉིས་ཞལ་ཏ་བར་ངས་གནང་ངོ༌། །གཉིས་གང་
ཡིན་ཞེ་ན། གང་ཡང་རྣམ་པར་ཐར་པ་བརྒྱད་ལ་སྒོམ་པའི་དགྲ་བཅོམ་པ་དང༌། གང་ཡང་དགེ་སློང་སློབ་པ་རྒྱུན་དུ་ཞུགས་པ་ཡིན་ཏེ། རྒྱལ་པོ་

66-1-171b

ཆེན་པོ༑ དགེ་སློང་འདི་གཉིས་ཞལ་ཏ་བའི་ལས་བྱེད་པར་ངས་གནང་ངོ༌། །འདུས་པ་ཆེན་པོ་ཐེག་པ་ཆེན་པོའི་མདོ་ལས། ལེའུ་བཅུ་གཅིག་པ་སྟེ་ཉི་
མའི་སྙིང་པོའི་ལེའུ་ལས་དམ་པའི་ཆོས་སྲུང་བའི་འདུས་པ་དང་པོ་རྫོགས་སོ།།    །།གང་གི་ཚེ་བཅོམ་ལྡན་འདས་རྒྱལ་པོ་གཟུགས་ཅན་སྙིང་
པོ་དང་ཐབས་ཅིག་ཏུ་དགེ་སློང་ཆོས་ཀྱིས་གནས་པ་རྣམས་ཀུན་ཏུ་སྲུང་པའི་གཏམ་ཡང་ཡང་དག་པར་རྩོམ་པ་མཛད་པ་དེའི་ཚེ་དེའི་དུས་ན་ཤར་ཕྱོགས་
སུ་སངས་རྒྱས་ཀྱི་ཞིང་ཚད་མེད་པ་གངྒཱའི་ཀླུང་གི་བྱེ་མ་སྙེད་འདས་པ་དེ་ནི་འཇིག་རྟེན་གྱི་ཁམས་ཡོངས་སུ་གདུང་བ་མེད་པ་ཞེས་བྱ་བ་ཡོད་དོ། །དེ་ན་དེ་
བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཙམྤ་ཀའི་མདོག་ཅེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །སངས་
རྒྱས་ཀྱི་ཞིང་དེ་ན་བཅོམ་ལྡན་འདས་དེ་བཞིན་གཤེགས་པ་ཙམྤ་ཀའི་མདོག་དེའི་འཁོར་དུ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་
ཞེས་བྱ་བ་ཆོས་ཉན་པའི་ཕྱིར་འདུག་པར་གྱུར་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོས་གྱེན་དུ་རྣམ་པར་བལྟས་པ་དང༌།

66-1-172a

བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོས་སྟེང་གི་ནམ་མཁའ་ལ་བྱང་ཆུབ་སེམས་དཔའ་
སེམས་དཔའ་ཆེན་པོ་གྲངས་མེད་དཔག་ཏུ་མེད་པ་ཤར་ཕྱོགས་ནས་ཆས་ཤིང་ནུབ་ཕྱོགས་སུ་འདོང་བ་དག་མཐོང་བར་གྱུར་ཏོ། །དེ་ནས་གང་དུ་བྱང་
ཆུབ་སེམས་དཔའ་སེམས་དཔའ་ཆེན་པོ་དག་འདོང་བ་ནུབ་ཕྱོགས་སུ་བལྟས་ནས་ཀྱང་དེ་ནས་སྣང་བ་ཆེན་པོ་མཐོང་ནས་དེའི་ཚེ་སངས་རྒྱས་ཙམྤ་ཀའི་མདོག་
ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། སྟེང་གི་ནམ་མཁའ་ལ་བྱང་ཆུབ་སེམས་
དཔའ་སེམས་དཔའ་ཆེན་པོ་གྲངས་མ་མཆིས། དཔག་ཏུ་མ་མཆིས་པ་ཤར་ཕྱོགས་ནས་ཆས་ཤིང་ནུབ་ཕྱོགས་སུ་མཆི་བ་དག་བདག་གིས་མཐོང་ལགས་
སོ༑ ༑ནུབ་ཕྱོགས་སུ་སྣང་བ་ཆེན་པོའང་བདག་གིས་མཐོང་ལགས་ན། འདི་ལ་རྒྱུ་གང་ལགས། དེ་ནས་དེ་བཞིན་གཤེགས་པ་ཙམྤ་ཀའི་མདོག་གིས་བྱང་
ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། ནུབ་ཕྱོགས་སུ་སངས་རྒྱས་ཀྱི་ཞིང་

66-1-172b

ཚད་མེད་པ་གངྒཱའི་ཀླུང་གི་བེ་མ་སྙེད་འདས་ནས་སྙིགས་མ་ལྔ་དང་ལྡན་པར་གནས་པ་ན་སངས་རྒྱས་ཀྱི་ཞིང་མི་མཇེད་ཅེས་བྱ་བ་ཡོད་དེ། དེ་ན་དེ་བཞིན་གཤེགས་པ་དགྲ་
བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ། ཆོས་ཀྱི་ཚུལ་དང་དཀོན་མཆོག་གསུམ་གྱི་
གདུང་ཡུན་རིང་དུ་གནས་པར་མཛད་པའི་ཕྱིར་དང༌། ཆོས་ཀྱི་གནས་པ་ཉིད་རྒྱུན་མི་གཅད་པའི་ཕྱིར་འདུས་པ་ཆེན་པོ་ལ་ཐེག་པ་གསུམ་རྣམ་པར་གཏན་
ལ་དབབ་པ་བསྟན་པའི་སྒོའི་ཆོས་ཀྱི་རྣམ་གྲངས་རབ་ཏུ་སྟོན་པར་མཛད་དོ། །སངས་རྒྱས་ཀྱི་ཞིང་མི་མཇེད་དེར་བདུད་ཀྱི་ཡུལ་རྣམ་པར་གཞིག་པའི་ཕྱིར་
དང༌། སྟོབས་དང་མི་ལྡན་པར་མཛད་པའི་ཕྱིར་དང༌། ཆོས་ཀྱི་རྒྱལ་མཚན་བསྒྲེད་པར་མཛད་པའི་ཕྱིར་དང༌། ཆོས་ཀྱི་ཚུལ་ཡུན་རིང་དུ་གནས་པར་མཛད་
པའི་ཕྱིར་འདུ་བ་མཛད་དེ། དེར་ཡང་དེ་བཞིན་གཤེགས་པ་ཐམས་ཅད་ཀྱིས་རིན་པོ་ཆེའི་ཏོག་ཅེས་བྱ་བའི་གཟུངས་སྔགས་བཤད་ཅིང་སངས་རྒྱས་ཀྱི་ཞིང་ཡང་
ལོངས་སྤྱད་པར་མཛད་ནས་སླར་གཤེགས་སོ། །ཡང་དེ་བཞིན་གཤེགས་པ་ཤཱཀྱ་ཐུབ་པ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌།

66-1-173a

ཉན་ཐོས་ཆེན་པོ་རྣམས་ཀྱི་འདུས་པ་ཆེན་པོ་ཡང་དག་པར་འདུས་པར་མཛད་དེ། སོ་སོ་ཡང་དག་པར་རིག་པ་བཞི་དང་ལྡན་པའི་སྤྱན་
གསུམ་དང༌། ཚངས་པའི་གནས་པ་དག་བསྟན་ཀྱང་ད་དུང་འཁོར་སངས་རྒྱས་ཀྱི་ཞིང་མི་མཇེད་ཀྱི་ས་དང་ནམ་མཁའ་མ་འདྲེས་པར་གང་བ་ཞིག་དེ་བཞིན་
གཤེགས་པ་ཆོས་དམ་པ་གསུང་བ་ཤཱཀྱ་ཐུབ་པའི་ཆོས་བསྟན་པ་ལ་ངོམས་པ་མེད་དོ། །དེ་ནས་དེ་བཞིན་གཤེགས་པ་མཆོག་ཏུ་སྙན་པར་གསུང་བ་
ཤཱཀྱ་ཐུབ་པ་བསྡུ་བའི་དངོས་པོ་བཞི་དང༌། ཉི་མའི་སྙིང་པོའི་ཆོས་ཀྱིས་གནས་པ་ཉིད་དང༌། བདུད་ཀྱི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་
ལེའུ་དང༌། སེམས་ཅན་གྱི་ལས་ཟད་པར་འགྱུར་བའི་གཟུངས་སྔགས་བཤད་པར་བཞེད་ནས་དེ་འདི་སྙམ་དུ་དགོངས་ཏེ། ཕྱོགས་བཅུའི་སངས་རྒྱས་
ཀྱི་ཞིང་ཐམས་ཅད་ན་ཕ་རོལ་ཏུ་ཕྱིན་པ་དྲུག་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་བསྐལ་པ་བརྒྱས་ངེས་པར་བྱུང་བ་ནས་སངས་རྒྱས་
ཀྱི་ཆོས་མ་འདྲེས་པ་བཅོ་བརྒྱད་ལ་གཞན་གྱི་དྲིང་མི་འཇོག་པའི་ཕྱིར་མི་ལྡོག་པ་སྒྲིབ་པ་མེད་པའི་ཡེ་ཤེས་ལ་མཁས་པའི་བར་འཁོད་པ་དེ་དག་ཐམས་ཅད་

66-1-173b

སངས་རྒྱས་ཀྱི་ཞིང་མི་མཇེད་འདིར་ཞུགས་པར་གྱུར་ཅིང༌། འདིར་འཁོད་ནས་རང་རང་གི་དགེ་བའི་ཕྱོགས་དང་བསམ་གཏན་དག་གིས་རྣམ་པར་སྤྱོད་
པར་གྱུར་ལ། དེས་ན་སངས་རྒྱས་ཀྱི་ཞིང་འདིར་ས་ཆེན་པོ་ཤིན་ཏུ་སྐལ་བ་དང་ལྡན་པ་དང༌། བཅུད་དང་ལྡན་པ་དང༌། ཡོན་ཏན་དང་ལྡན་
པ་དང༌། དྲན་པ་དང་ལྡན་པ་དང༌། བརྩོན་འགྲུས་དང་ལྡན་པ་དང༌། གཏོང་བ་དང་ལྡན་པར་སངས་རྒྱས་ཀྱི་ཞིང་གཞན་བཞིན་གྱུར་ཅིག་སྙམ་
དུ་དགོངས་སོ། །དེ་ལྟ་བས་ན། དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་གང་སུ་དག་སངས་རྒྱས་ཀྱི་ཞིང་མི་མཇེད་དེར་ཞུགས་པ་དེ་དག་
དེར་འཁོད་ནས་རང་རང་གི་ཇི་ལྟར་འཚམ་པའི་དགེ་བའི་ཕྱོགས་ཀྱིས་བསམ་གཏན་དག་བྱེད་དེ་སྒོམ་པ་དེ་དག་ལས་ཁ་ཅིག་གིས་ལུས་ལས་ནི། འོད་
འདི་ལྟ་བུ་བྱུང་སྟེ། དཔེར་ན། འབྲུ་མར་གྱི་མར་མེ་བཞིན་ནོ། །ཁ་ཅིག་གི་ལུས་ལས་ནི། འོད་འདི་ལྟ་བུའི་བར་དག་བྱུང་སྟེ། དཔེར་ན། ཟླ་བ་དང་ཉི་མ་
བྱེ་བ་བརྒྱ་སྟོང་ཕྲག་མང་པོའི་འོད་བཞིན་ནོ། །དེར་བྱང་ཆུབ་སེམས་དཔའ་སེམས་དཔའ་ཆེན་པོ་མང་དུ་འདུས་པ་ད་ལྟར་སྣང་བ་ཆེན་པོས་སངས་རྒྱས་ཀྱི་

66-1-174a

ཞིང་མི་མཇེད་ཁྱབ་པར་གྱུར་ཏོ། །ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་བྱང་ཆུབ་སེམས་དཔའ་སེམས་
དཔའ་ཆེན་པོ་གང་དག་ལྷགས་པར་གྱུར་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་ཀྱང་སྔོན་དེར་མ་ཕྱིན་པ་ཤ་སྟག་དེའི་
ཚེ་ཏིང་ངེ་འཛིན་ལས་ལངས་ནས་སངས་རྒྱས་ཀྱི་ཞིང་མི་མཇེད་དེར་ཆས་ཏེ། དེར་དོང་ནས་ཀྱང་སྐྱིལ་མོ་ཀྲུང་གིས་འཁོད་ཅིང་རང་རང་གི་བསམ་
གཏན་རྣམ་པ་སྣ་ཚོགས་དག་གིས་རྩེ་བར་བྱེད་དོ། །དེར་ཡང་དེ་བཞིན་གཤེགས་པ་ཤཱཀྱ་ཐུབ་པ་ལ་དེ་དག་ཕྱག་འཚལ་བར་བྱེད་དོ། །བསྙེན་
བཀུར་བྱེད་དོ། །འདུས་པ་ཆེན་པོ་དེ་ལའང་ལྟ་བར་བྱེད་དོ། །དེར་དེ་དག་ཉི་མའི་སྙིང་པོའི་ཆོས་ཀྱིས་གནས་པ་དང༌། ཀླུ་རྣམ་པར་འཇིག་པར་
མཛད་པའི་འོད་ཟེར་གྱི་ལེའུ་དང༌། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ཉན་པར་ཡང་བྱེད་དོ། །རིགས་ཀྱི་བུ།
ཁྱོད་ཀྱང་ད་ལྟར་ཏིང་ངེ་འཛིན་ལས་ལངས་པས་རིགས་ཀྱི་བུ། ཁྱོད་ད་མི་མཇེད་ཀྱི་འཇིག་རྟེན་གྱི་ཁམས་སུ་འགྲོ་བར་བྱའོ། །རིགས་ཀྱི་བུ།

66-1-174b

སངས་རྒྱས་ཀྱི་ཞིང་མི་མཇེད་དེ་ན་ནི། སེམས་ཅན་རྣམས་ཤིན་ཏུ་སྲེད་པའི་ཀུན་ཏུ་སྦྱོར་བ་དང་ལྡན་ཞིང་སྲིད་པའི་ལྟུང་ལ་བཏགས་པ་དག་ཡིན་
ཏེ༑ སངས་རྒྱས་ཀྱི་ཞིང་དེ་ན་ནང་ནའང་བུད་མེད་གཟུགས་མི་སྡུག་པ་དང༌། ཚུལ་དུ་མི་ཤེས་པ་དང༌། མཆོག་ཏུ་གཟུགས་ཀྱི་རྒྱགས་པས་
དྲེགས་པ་དང༌། དྲི་ང་བ་དང༌། མི་གཙང་བ་དང༌། གཙང་སྦྲར་སྤྱོད་པའི་རྒྱགས་པས་དྲེགས་པ་དང༌། ངོ་གཉིས་བྱེད་པ་དང༌། བདེན་པ་མ་ཡིན་
པའི་ཚིག་སྨྲ་བ་དང༌། ཚངས་པར་སྤྱོད་པར་ང་རྒྱལ་བྱེད་པ་དང༌། བླུན་པ་དང༌། མཁས་པར་ང་རྒྱལ་ཅན་དང༌། སེར་སྣ་ཅན་དང༌། གཏོང་བར་
ང་རྒྱལ་ཅན་དང༌། མ་དད་པ་དང༌། དད་པར་ང་རྒྱལ་ཅན་དང༌། གཡོ་སྒྱུ་ཅན་དང༌། སྒྱུ་བྱེད་པ་དང༌། དྲང་པོའོ་སྙམ་པའི་ང་རྒྱལ་ཅན་དང༌།
ཕྲག་དོག་ཅན་དང༌། ཕྲག་དོག་མེད་པའོ་སྙམ་པའི་ང་རྒྱལ་ཅན་དང༌། གནོད་སེམས་དང་ལྡན་པའི་སེམས་དང༌། བྱམས་པར་ང་རྒྱལ་ཅན་དང༌། རྣམ་
པར་དབྱེན་བྱེད་པ་དང༌། མཐུན་པར་ང་རྒྱལ་ཅན་དང༌། ལོག་པར་ལྟ་བ་དང༌། ཡང་དག་པར་ལྟ་བའི་ང་རྒྱལ་ཅན་ཡིན་ཏེ། སྐྱེས་བུ་དམ་པ་མཁས་པ་

66-1-175a

ཆེན་པོ་རྫུ་འཕྲུལ་དང་ལྡན་པ་མངོན་པར་ཤེས་པས་རྣམ་པར་རྩེ་བ་དག་བསམ་གཏན་ཡོངས་སུ་སྦྱང་བ་བྱས་སུ་ཟིན་ཀྱང་ཡུད་ཙམ་
གྱིས་བུད་མེད་ཀྱི་དབང་དུ་འགྱུར་བ་ཡིན་ནོ། །བུད་མེད་ཀྱི་ཉེས་པས་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་དང༌། ངན་སོང་བ་
དག་དང༌། སེམས་ཅན་དམྱལ་བ་པ་དག་ཏུ་འགྱུར་བ་ཡིན་ནོ། །རིགས་ཀྱི་བུ། ཁྱོད་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་ངའི་བཀས་ཞུ་བའི་
ཕྱིར་ངའི་བཀས་མི་མཇེད་ཀྱི་འཇིག་རྟེན་གྱི་ཁམས་སུ་འགྲོ་བར་སྤྲོ་ན། དེར་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་
པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ལ་ང་དད་པ་སྦྱིན་པར་མཛད་དོ། །དེར་བདེན་པ་དང་རྗེས་སུ་
མཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་ཀྱི་འདོད་ཆགས་
ཐམས་ཅད་ཀུན་ཏུ་ཟད་པར་བྱེད་པ། གཟུགས་མེད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། ང་རྒྱལ་དང༌། ལྷག་པའི་ང་རྒྱལ་དང༌།

66-1-175b

ངའོ་སྙམ་པའི་ང་རྒྱལ་ཐམས་ཅད་ཀུན་ཏུ་ཟད་པར་བྱེད་པ། ཚོལ་བ་ཐམས་ཅད་ཀུན་ཏུ་ཟད་པར་བྱེད་པ། བརྣབ་སེམས་ཐམས་ཅད་དང༌། རྒོད་པ་
ཐམས་ཅད་དང༌། མ་རིག་པ་ཐམས་ཅད་ཀུན་ཏུ་ཟད་པར་བྱེད་པ། འཇིག་ཚོགས་ལ་ལྟ་བ་ཐམས་ཅད་དང༌། མཐར་འཛིན་པའི་ལྟ་བ་ཐམས་ཅད་དང༌།
ཐེ་ཚོམ་ཐམས་ཅད་དང༌། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་ཐམས་ཅད་ཀུན་ཏུ་ཟད་པར་བྱེད་པ། རྟག་པར་ལྟ་བ་ཐམས་ཅད་དང༌། ཆད་པར་
ལྟ་བ་ཐམས་ཅད་ཀུན་ཏུ་ཟད་པར་བྱེད་པ། སེམས་ཅན་དུ་ལྟ་བ་ཐམས་ཅད་དང༌། སྒྲིབ་པར་ལྟ་བ་ཐམས་ཅད་དང༌། གསོ་བར་ལྟ་བ་ཐམས་ཅད་དང༌། གང་ཟག་
ཏུ་ལྟ་བ་ཐམས་ཅད་དང༌། བྱེད་པ་པོར་ལྟ་བ་ཐམས་ཅད་དང༌། ཚོར་བ་པོར་ལྟ་བ་ཐམས་ཅད་ཀུན་ཏུ་ཟད་པར་བྱེད་པ། གཟུགས་སུ་ལྟ་བ་ཐམས་ཅད་དང༌།
སྒྲར་ལྟ་བ་ཐམས་ཅད་དང༌། དྲིར་ལྟ་བ་ཐམས་ཅད་དང༌། རོར་ལྟ་བ་ཐམས་ཅད་དང༌། རེག་བྱར་ལྟ་བ་ཐམས་ཅད་ཀུན་ཏུ་ཟད་པར་བྱེད་པ། རྨད་དུ་བྱུང་བ་
ཆེན་པོར་ལྟ་བ་ཐམས་ཅད་དང༌། སྐྱེ་བར་ལྟ་བ་ཐམས་ཅད་དང༌། གནས་པར་ལྟ་བ་ཐམས་ཅད་ཀུན་ཏུ་ཟད་པར་བྱེད་པ་འདི་དང༌། བདེན་པ་དང་རྗེས་སུ་མཐུན་

66-1-176a

པའི་བཟོད་པ། གཟུགས་ཀྱི་ཕུང་པོ་ཐམས་ཅད་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ་ནས་རྣམ་པར་ཤེས་
པའི་ཕུང་པོ་ཐམས་ཅད་ཀྱི་བར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ། མིག་གི་དབང་པོ་ཐམས་ཅད་ཡང་དག་པ་ཇི་ལྟ་བ་བཞིན་དུ་
ཡོངས་སུ་ཤེས་པར་བྱེད་པ་ནས་ཡིད་ཀྱི་དབང་པོ་ཐམས་ཅད་ཀྱི་བར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ། ཕུང་པོ་དང༌། ཁམས་
དང༌། སྐྱེ་མཆེད་ཐམས་ཅད་ཀྱི་བར་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པར་བྱེད་པ། སྤོང་བར་བྱེད་པ། ཆོས་ཐམས་ཅད་འདོད་ཆགས་དང་
བྲལ་བར་བྱེད་པ། བྱང་གྲོལ་གྱི་བདེ་བ་ཐམས་ཅད་སྟོན་པར་བྱེད་པ་འདི་བསྐུར་བར་མཛད་དོ། །དེ་ཅིའི་ཕྱིར་ཞེ་ན། དེ་དང་དེ་ན་སེམས་ཅན་རྣམས་འབྱུང་
པོ་དམུས་ལོང་འདྲ་བ་དག་དང༌། མཆོག་ཏུ་གླེན་པ་དག་དང༌། འབྱུང་པོ་ལུག་དང་འདྲ་བ་དག་དང༌། འདོད་པའི་འདོད་ཆགས་ཀྱིས་མྱོས་པ་དག་
ཡོད་དེ༑ བདེན་པ་དང་རྗེས་སུ་མཐུན་པའི་བཟོད་པ་འདི་ནི། སེམས་ཅན་དེ་དག་གི་ལྟ་བ་ཐམས་ཅད་སྤོང་བ་དང༌། ལོངས་སྤྱོད་མི་ཟད་པ་ཉིད་བྱེད་

66-1-176b

པ་ཡིན། བདེན་པ་དང་རྗེས་སུ་མཐུན་པའི་བཟོད་པ་འདི་ནི། ཆོས་ཐམས་ཅད་ཀྱི་གཏེར་བརྟན་པ་ཡིན། བསམ་གྱིས་མི་ཁྱབ་པའི་ཆོས་ལ་བདུད་དང་
ཕས་ཀྱི་རྒོལ་བ་ཐམས་ཅད་ཚར་གཅོད་པར་བྱེད་པ། བདུད་ཐམས་ཅད་ཀྱི་ཡུལ་རྣམ་པར་འཇིག་པར་བྱེད་པ་ཡིན་ནོ། །རིགས་ཀྱི་བུ། གཞན་ཡང་
བདེན་པ་དང་རྗེས་སུ་མཐུན་པའི་བཟོད་པ་འདི་ནི། བདུད་རྣམས་ཚར་གཅོད་པར་བྱེད་པ་ཡིན། ཀླུ་རྣམས་ཕམ་པར་བྱེད་པ་ཡིན། ལྷ་རྣམས་
དགའ་བར་བྱེད་པ་ཡིན། གནོད་སྦྱིན་རྣམས་སྙིང་དགའ་བར་བྱེད་པ་ཡིན། ལྷ་མ་ཡིན་རྣམས་འབྲོས་པར་བྱེད་པ་ཡིན། ནམ་མཁའ་ལྡིང་རྣམས་
དངང་པར་བྱེད་པ་ཡིན། མིའམ་ཅི་རྣམས་དད་པར་བྱེད་པ་ཡིན། ལྟོ་འཕྱེ་ཆེན་པོ་རྣམས་སྐྲག་པར་བྱེད་པ་ཡིན། ཕས་ཀྱི་རྒོལ་བ་རྣམས་འདུལ་
བར་བྱེད་པ་ཡིན། རྒྱལ་རིགས་རྣམས་མངོན་པར་དད་པར་བྱེད་པ་ཡིན། བྲམ་ཟེ་རྣམས་འཇུག་པར་བྱེད་པ་ཡིན། རྗེའུ་རིགས་རྣམས་དགའ་བར་
བྱེད་པ་ཡིན། དམངས་རིགས་རྣམས་རབ་ཏུ་དགའ་བར་བྱེད་པ་ཡིན། བུད་མེད་འདོད་ཆགས་དང་བྲལ་བར་བྱེད་པ་ཡིན། མང་དུ་ཐོས་པ་རྣམས་སྐྱོ་

66-1-177a

བར་བྱེད་པ་ཡིན། རྣལ་འབྱོར་སྤྱོད་པ་རྣམས་མངོན་པར་དགའ་བར་བྱེད་པ་ཡིན། ནད་ཐམས་ཅད་རབ་ཏུ་ཞི་བར་བྱེད་པ་
ཡིན༑ འཐབ་མོ་དང༌། མུ་གེ་དང༌། དུས་མ་ཡིན་པར་འཆི་བ་དང༌། ཕ་རོལ་གྱི་དམག་ཚོགས་དང༌། དུས་མ་ཡིན་པའི་རླུང་དང༌། དུས་མ་ཡིན་
པའི་ཆར་དང༌། ཤྭ་དང༌། དུས་མ་ཡིན་པའི་ལྷགས་པ་དང༌། དུས་མ་ཡིན་པའི་ཚ་བ་དང༌། དངོས་པོ་ཁ་བ་དང༌། ཚ་བ་དང༌། རྩུབ་པོ་དང༌།
ཧྲུད་ཧྲུད་པོ་དང༌། རེག་པར་དཀའ་བ་རྣམས་རྣམ་པར་ཞི་བར་བྱེད་པ། སྤྲུག་པར་བྱེད་པ། མདངས་སུམ་འགྱུར་དུ་རྣམ་པར་འཕེལ་བར་བྱེད་པ།
དམ་པའི་ཆོས་ཀྱི་ཚུལ་གསལ་བར་བྱེད་པ་ཡིན། དཀོན་མཆོག་གསུམ་གྱི་གདུང་རྒྱུན་མི་གཅོད་པར་བྱེད་པ་ཡིན། སངས་རྒྱས་ཀྱི་བསྟན་པ་རྟོན་
པར་བྱེད་པ་ཡིན། འཁོར་བས་སྐྲག་པ་རྣམས་དབུགས་འབྱིན་པར་བྱེད་པ་ཡིན་པ་ནས་ཟད་པ་ཤེས་པའི་བར་སྐྱེད་པར་བྱེད་པ་ཡིན། མི་སྐྱེ་བ་ཤེས་
པ་རྟོགས་པར་བྱེད་པ་ཡིན། མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བྱེད་པ་ཡིན། སྡུག་བསྔལ་གྱི་ཁུར་འདོར་བར་བྱེད་པ་ཡིན་

66-1-177b

ནོ༑ ༑སྱཱད་ཡ་ཐེ་ད་ན། བ་ཡེ་བ་ཡ་པ་རི་བཱ་རེ། བཱ་ཧེ་བཱ་ཧ་པ་རི་བཱ་རེ། པྲྀ་ཐ་བེ། པྲྀ་ཐ་བཱ་པ་རི་བཱ་རེ། ཨཱ་བེ་ཨ་བ་པ་རི་བཱ་རེ། ཏེ་ཛེ་ཏེ་ཛ་པ་རི་བཱ་རེ།
མཱ་ལེ་མཱ་ལ་པ་རི་བཱ་རེ། ཁ་གེ་ཁ་ག་པ་རི་བཱ་རེ། ཨཱ་ལོ་ཀེ་ཨཱ་ལོ་ཀ་པ་རི་བཱ་རེ། སྠཱ་མེ་སྠཱ་མ་པ་རི་བཱ་རེ། རི་ཛེ་རི་ཛ་པ་རི་བཱ་རེ། སི་ལི་སི་ལ་པ་རི་བཱ་རེ། ག་
མེ་ག་མ་པ་རི་བཱ་རེ། ཨཱ་བོ་པ་ཨ་བོ་པ་པ་རི་བཱ་རེ། མཱ་ལ་མ་ལ་མ། ལ་མ་ལ་མ། རཱ་ལ་རཱ་ལ་མ། བཱི་ཛྙཱ་ན་བྷུ་ཏ་གྲ་ཧེ། བྷུ་ཏ་གྲ་ཧཱ་པ་རི་བཱ་རེ། ཙཀྵུ་གྲ་
ཧ་པ་རི་བཱ་རེ། ཤོ་ཏྲ་གྲ་ཧེ། ཤོ་ཏྲ་གྲ་ཧཱ་པ་རི་བཱ་རེ། གྷྲཱ་ཎ་གྲ་ཧེ། གྷྲཱ་ཎ་གྲ་ཧཱ་པ་རི་བཱ་རེ། ཛི་ཧྭཱ་གྲ་ཧེ། ཛིཧྭཱ་གྲ་ཧཱ་པ་རི་བཱ་རེ། ཀཱ་ཡ་གྲ་ཧེ། ཀཱ་ཡ་གྲ་ཧཱ་པ་རི་བཱ་
རེ། མ་ན་གྲ་ཧེ། མ་ན་གྲ་ཧཱ་པ་རི་བཱ་རེ། སྤཪྴ་གྲ་ཧེ། སྤཪྴ་གྲ་ཧཱ་པ་རི་བཱ་རེ། བེ་ད་ནཱ་གྲ་ཧེ། བེ་ད་ནཱ་གྲ་ཧཱ་པ་རི་བཱ་རེ། ཏྲྀཥྞཱ་གྲ་ཧེ། ཏྲྀཥྞཱ་གྲ་ཧཱ་པ་རི་བཱ་རེ། ཨུ་བཱ་དཱ་ན་
གྲ་ཧེ། ཨུ་པ་དཱ་ན་གྲ་ཧཱ་པ་རི་བཱ་རེ། བྷཱ་བ་གྲ་ཧེ། བྷཱ་བ་གྲ་ཧཱ་པ་རི་བཱ་རེ། ཛཱ་ཏི་གྲ་ཧེ། ཛཱ་ཏི་གྲ་ཧཱ་བ་རི་བཱ་རེ། ཛ་ར་མ་ར་ཎཱ་གྲ་ཧེ། ཛ་ར་མ་ར་ཎ་གྲ་ཧཱ་པ་རི་བཱ་རེ། དུཿ ཁ་
སནྟ་པཱ་ན་གྲ་ཧེ། དུཿ ཁ་སནྟ་པཱ་ན་གྲ་ཧཱ་པ་རི་པཱ་རེ། ཨཱ་ར་པཱ་ར་དྭི་ཛ་གྲ་ཧེ། ཨཱ་ར་པཱ་རི་དྭི་ཛ་གྲ་ཧཱ་པ་རི་བཱ་རེ། ཨ་བརྟ་བ་བིརྟ་སྱ། ཨ་བ་ར་མུ་བ་མ་ས་སྱ། བེ་ག་བི་ནི།

66-1-178a

བརྟི་ཨཱཪྱ་ར་སྨི་སཾ་བེ་ག་ཤཱནྟ་སྭཱཧཱ། རིགས་ཀྱི་བུ། ཉི་མའི་སྙིང་པོའི་ཆོས་ཀྱིས་གནས་པ་ཀླུ་རྣམ་པར་འཇིག་པར་མཛད་པའི་འོད་ཟེར་
གྱི་ལེའུ་དང༌། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་འདི་ལ་ངས་དད་པ་སྦྱིན་པར་མཛད་ཅིང་བདེན་པ་དང་རྗེས་སུ་མཐུན་པའི་བཟོད་པ་
བསྐུར་བར་མཛད་ཀྱི། ལོངས་ལ་སངས་རྒྱས་ཀྱི་ཞིང་མི་མཇེད་དུ་སོང་ཞིག །ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་གནོད་པ་ཆུང་ངམ། བསྐྱོད་
པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་ཀྱང་ཞུས་ལ། དེ་ལ་འདི་སྐད་དུ། ཤར་ཕྱོགས་སུ་སངས་རྒྱས་ཀྱི་ཞིང་ཚད་མ་མཆིས་པ་
གངྒཱའི་ཀླུང་གི་བྱེ་མ་སྙེད་འདས་པ་དེ་ན་འཇིག་རྟེན་གྱི་ཁམས་ཡོངས་སུ་གདུང་བ་མེད་པ་ཞེས་བགྱི་བ་མཆིས་སོ། །སངས་རྒྱས་ཀྱི་ཞིང་དེ་ན་དེ་བཞིན་
གཤེགས་པ་ཙམ་པ་ཀའི་མདོག་ཅེས་བགྱི་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་བཞིན་གཤེགས་པ་དེས་ཀྱང་བདག་དེ་ནས་འདིར་བཅོམ་
ལྡན་འདས་ལ་ཡོངས་སུ་ཞུ་བའི་སླད་དུ་བཏང་བ་ལགས་ན། བཙུན་པ་བཅོམ་ལྡན་འདས། ཅི་སྙུང་བ་མི་མངའ་ལགས་སམ། གནོད་པ་ཆུང་ངམ། ཁྱོད་

66-1-178b

ཀྱི་འཁོར་བྲོ་འཚལ་བ་མ་མཆིས་ལགས་སམ། གནོད་པ་ཆུང་ངམ། དམ་པའི་ཆོས་ཉན་པར་འཚལ་བ་དག་ལགས་སམ། ཇི་ལྟར་ཐོས་པ་བཞིན་དུ་ཆོས་དང་ལྡན་པ་
ལགས་སམ། ཆོས་དེ་ལ་ནན་ཏན་སྙིང་པོར་བགྱིད་པ་ལགས་སམ། ཆོས་ཀྱིས་གནས་པ་དང་ལྡན་པར་གནས་ལགས་སམ། ཁྱོད་ཀྱིས་སངས་རྒྱས་ཀྱི་ཞིང་འདིར་
བདུད་ཀྱི་ཡུལ་དང༌། ཀླུའི་ཡུལ་བཅོམ་ལྡན་ལགས་སམ། སངས་རྒྱས་གཅིག་གི་ཡུལ་ལགས་སམ། འདིར་ཁྱོད་ཀྱིས་ཆོས་ཀྱི་འཁོར་ལོ་ཐོགས་པ་མ་མཆིས་
པར་བསྐོར་བར་མཛད་ལགས་སམ། གང་ལ་ལ་སངས་རྒྱས་ཀྱི་ཡུལ་འདིར་ཆོས་མ་ལགས་པའི་འཁོར་ལོ་བསྐོར་བ་དེ་ལའང་དེ་བཞིན་གཤེགས་པ་ཙམྤ་
ཀའི་མདོག་དེས་ཉི་མའི་སྙིང་པོའི་ཆོས་ཀྱི་གནས་པ་ཀླུ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་དང༌། སེམས་ཅན་རྣམས་ཀྱི་ལས་ཟད་པར་འགྱུར་
བའི་གཟུངས་སྔགས་འདི་ལ་དད་པ་གནང་སྟེ། དེ་ནས་ཀྱང་བདེན་པ་དང་རྗེས་སུ་མཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་
ཐམས་ཅད་ཀུན་ཏུ་ཟད་པར་བགྱིད་པ། གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བགྱིད་པ། གཟུགས་མེད་པའི་འདོད་ཆགས་ཀུན་ཏུ་ཟད་པར་བགྱིད་པ་

66-1-179a

ནས་མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པའི་བར་བགྱིད་པ་དང༌། སྡུག་བསྔལ་གྱི་ཕུང་པོའི་ཁུར་འདོར་བར་
བགྱིད་པ་འདི་བསྐུར་ལགས་སོ། །ཞེས་གསོལ་ཅིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་དེས་འདི་སྐད་ཅེས་གསོལ་
ཏོ༑ ༑བཙུན་པ་བཅོམ་ལྡན་འདས། བདེན་པ་དང་རྗེས་སུ་མཐུན་པའི་བཟོད་པ་ཡོན་ཏན་དང་ཕན་ཡོན་དང་བཅས་པ་བདག་གིས་བཟུང་ལགས་ན། བཙུན་པ་བཅོམ་
ལྡན་འདས། སངས་རྒྱས་ཀྱི་ཞིང་མི་མཇེད་དུ་མཆི་བ་ལ་འཇིགས་པ་འབའ་ཞིག་མཆིས་ལགས་སོ། །དེ་ཅིའི་སླད་དུ་ཞེ་ན། ད་ལྟར་བཅོམ་ལྡན་འདས་ལས་
བདག་གིས་མངོན་དུ་ཐོས་ཤིང་མངོན་དུ་བཟུང་ལགས་ཏེ། འདི་ལྟར་སངས་རྒྱས་ཀྱི་ཞིང་མི་མཇེད་དེ་ན་སེམས་ཅན་རྣམས་འདོད་ཆགས་ཀྱི་ཤས་ཆེ་བ་དམུས་
ལོང་དང་འདྲ་བདག་ལགས་ཏེ། དེ་ན་བུད་མེད་གཟུགས་མི་སྡུག་པ་དང༌། ཚུལ་དུ་མི་ཤེས་པ་དང༌། མཆོག་ཏུ་གཟུགས་ཀྱི་རྒྱགས་པས་དྲེགས་པ་ནས་སེམས་ཅན་
རྣམས་བསམ་གཏན་ལ་རབ་ཏུ་སྤྱད་པ་བགྱིས་པ། མངོན་པར་ཤེས་པས་རྣམ་པར་རྩེ་བ། སྐྱེས་བུ་དམ་པ་མཁས་པ་ཆེན་པོ་དག་ཀྱང་ལྷག་པར་བུད་མེད་ཀྱི་དབང་དུ་

66-1-179b

འགྱུར་ལགས་སོ། །བུད་མེད་ཀྱི་ཉེས་པས་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་དང༌། ངན་སོང་བ་དག་དང༌། སེམས་ཅན་
དམྱལ་བའི་བར་འབྱུང་ཞིང་འབྱུང་བར་འགྱུར་བའི་སླད་དུའོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཙམྤ་ཀའི་མདོག་དེས་བྱང་ཆུབ་
སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། ཁྱོད་ནི། བདག་གི་དོན་དུ་སྨྲ་བ་
མ་ཡིན་ཞིང་བདག་ལ་ཕན་པའི་ཕྱིར་ཞུགས་པ་མ་ཡིན་ནོ། །རིགས་ཀྱི་བུ། ཁྱོད་ནི། སེམས་ཅན་ཐམས་ཅད་ཀྱི་དོན་དུ་སྨྲ་བ་ཡིན་ཞིང༌། ཁྱོད་ནི། སེམས་
ཅན་ཐམས་ཅད་ལ་ཕན་པའི་ཕྱིར་ཞུགས་པ་ཡིན་ནོ། །རིགས་ཀྱི་བུ། སངས་རྒྱས་ཀྱི་ཞིང་མི་མཇེད་ན་དེ་བཞིན་གཤེགས་པ་ཤཱཀྱ་ཐུབ་པའི་འཁོར་ན་དགེ་
བསྙེན་དྲི་མ་མེད་པར་གྲགས་པ་ཞེས་བྱ་བ་སྣང་བ་གང་ཡིན་པ་དེའང་སུ་ཡིན། དེ་ནི། ཁྱོད་ཉིད་མ་ཡིན་ནམ། དེ་ཅང་མི་སྨྲ་བར་གྱུར་ཏོ། །དེ་བཞིན་གཤེགས་
པ་ཙམྤ་ཀའི་མདོག་ངའང་སངས་རྒྱས་ཀྱི་ཞིང་དེ་དང༌། སངས་རྒྱས་ཀྱི་ཞིང་བྱེ་བ་ཕྲག་བརྒྱ་སྟོང་གྲངས་མེད་པ་འདིའི་བར་དུ་སེམས་ཅན་ཡོངས་སུ་སྨིན་

66-1-180a

བར་བྱ་བའི་ཕྱིར་ལ་ལར་ཁ་ཅིག་ཏུ་ནི། ཚངས་པའི་ལུས་བྱེད་དུ་ཀུན་ཏུ་སྣང་ངོ༌། །སེམས་ཅན་ཡོངས་སུ་སྨིན་པར་བྱ་བའི་ཕྱིར་ཁ་ཅིག་ཏུ་ནི། དབང་
ཕྱུག་གི་ལུས་བྱད་དུ་ཀུན་ཏུ་སྣང་ངོ༌། །ལ་ལར་ནི། དགེ་སྦྱོང་གི་ལུས་བྱད་དང༌། ལ་ལར་ནི། བརྒྱ་བྱིན་གྱི་ལུས་བྱད་དང༌། ལ་ལར་ནི། ལྷའི་ལུས་བྱད་དང༌། ལ་ལར་ནི། ཀླུའི་
དབང་པོའི་ལུས་བྱད་དང༌། ལ་ལར་ནི། ལྷ་མ་ཡིན་གྱི་དབང་པོའི་ལུས་བྱད་དང༌། ལ་ལར་ནི། ནམ་མཁའ་ལྡིང་གི་དབང་པོའི་ལུས་བྱད་དང༌། ལ་ལར་ནི། མིའམ་ཅིའི་
དབང་པོའི་ལུས་བྱད་དང༌། ལ་ལར་ནི། ཤེས་ལས་སྐྱེས་ཀྱི་དབང་པོའི་ལུས་བྱད་དང༌། ལ་ལར་ནི། རང་སངས་རྒྱས་ཀྱི་ལུས་བྱད་དང༌། ལ་ལར་ནི། ཉན་ཐོས་ཀྱི་ལུས་བྱད་
དང༌། ལ་ལར་ནི། རྒྱལ་རིགས་ཀྱི་ལུས་བྱད་དང༌། ལ་ལར་ནི། བྲམ་ཟེའི་ལུས་བྱད་དང༌། ལ་ལར་ནི། ཁྱིམ་བདག་གི་ལུས་བྱད་དང༌། ལ་ལར་ནི། བུད་མེད་ཀྱི་ལུས་བྱད་
དང༌། ལ་ལར་ནི། ཁྱེའུའི་ལུས་བྱད་དང༌། ལ་ལར་ནི། བུ་མོའི་ལུས་བྱད་དང༌། ལ་ལར་ནི། དུད་འགྲོའི་སྐྱེ་གནས་ཀྱི་ལུས་བྱད་དང༌། ལ་ལར་ནི། ཡི་དྭགས་ཀྱི་ལུས་བྱད་དང༌།
ལ་ལར་ནི། སེམས་ཅན་དམྱལ་བའི་ལུས་བྱད་དུ་ཀུན་ཏུ་སྣང་ངོ༌། །དེ་ལྟ་མོད་ཀྱི། འཁོར་འདི་ན་གང་དག་ང་དང་ཐབས་ཅིག་ལྷན་ཅིག་ཏུ་སྙོམས་པར་འཇུག་པ་མཛད་

66-1-180b

ཅིང་བཞེངས་པར་ཡང་མཛད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བརྒྱད་ཁྲི་ཡོད་དོ། །འཁོར་འདི་ན་བྱང་ཆུབ་སེམས་དཔའ་ཁ་ཅིག་བློ་གཡོ་བ་དག་དང༌། བློ་རྒྱུད་
རྣམ་པར་མི་གནས་པ་དག་ཀྱང་ཡོད་དེ། དེ་བཞིན་གཤེགས་པ་ཤཱཀྱ་ཐུབ་པ་ལ་བལྟ་བ་དང༌། ཕྱག་འཚལ་བ་དང༌། བསྙེན་བཀུར་བྱ་བ་དང༌། འདུས་པ་ཆེན་པོ་དེ་ལའང་བལྟ་
བ་དང༌། དེ་བཞིན་གཤེགས་པ་ཤཱཀྱ་ཐུབ་པ་དེ་ལས་ཀྱང་འདུས་པ་ཆེན་པོ་མཉན་པར་མཆོག་ཏུ་འདོད་པར་གྱུར་ཏོ། །བྱང་ཆུབ་སེམས་དཔའ་དེ་དག་ཀྱང་ང་ཁོ་ན་དང་ཐབས་
ཅིག་ཏུ་དེ་ཉིད་དུ་འདོང་བར་འདོད་དེ། དེར་དེ་དག་འདོད་པའི་འདོད་ཆགས་ཀྱི་རྒྱུས་བསླུས་པར་གྱུར་ན་མི་རུང་ཞིང་དེར་ངའི་སྐྱེས་བུ་དམ་པ་མ་ཡིན་པའི་བྱེད་པ་འགྲོ་བར་གྱུར་ན་མི་
རུང་བས་དེ་དག་གི་དོན་དུ་ངས་བཤད་དོ། །ཡང་དེ་བཞིན་གཤེགས་པ་ཙམྤ་ཀའི་མདོག་གིས་བྱང་ཆུབ་སེམས་དཔའ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅས་བཀའ་སྩལ་
ཏོ༑ ༑རིགས་ཀྱི་བུ། མ་འཇིགས་ཤིག །མ་འཇིགས་ཤིག །སྐྱེས་བུ་དམ་པ་ཁྱེད་ལ་འདི་ལྟ་སྟེ། གཟུངས་སྔགས་གང་གིས་སྲིད་པ་གསུམ་གྱི་བཙོན་རར་ཐམས་ཅད་དུ་མངོན་པར་
མི་དགའ་བའི་འདུ་ཤེས་ཅན་དང༌། མཚན་མ་མེད་པའི་ཏིང་ངེ་འཛིན་རྣམ་པར་ཐར་པའི་སྒོ་ལ་རེག་ནས་རྫོགས་པར་བྱས་ཏེ་གནས་པ་དང༌། མི་གཡོ་བའི་ཏིང་ངེ་འཛིན་ལ་འཇུག་

66-1-181a

པ་དང༌། མགོ་མཉམ་དུ་ཡོངས་སུ་མྱ་ངན་ལས་འདས་པར་འགྱུར་བའི་གཟུངས་སྔགས་ཉི་མ་སྣང་བའི་པདྨ་ཞེས་བྱ་བ་ལུས་ཀྱི་ཚོར་བ་ཐམས་ཅད་
སྒྲུབ་པར་བྱེད་པ། ལུས་ཀྱི་འདུ་ཤེས་ཐམས་ཅད་སྒྲུབ་པར་བྱེད་པ། དུལ་བའི་ས་སྒྲུབ་པར་བྱེད་པ། རྣམ་པར་གྲོལ་བ་སྒྲུབ་པར་བྱེད་པ། སྲིད་པའི་རྒྱ་མཚོ་ཡོངས་སུ་གཅོད་པ་
སྒྲུབ་པར་བྱེད་པ། དཀོན་མཆོག་གསུམ་གྱི་གདུང་གི་གེགས་ཟློག་པ་སྒྲུབ་པར་བྱེད་པ། བྱམས་པ་ཆེན་པོ་སྒྲུབ་པར་བྱེད་པ། སྙིང་རྗེ་ཆེན་པོ་སྒྲུབ་པར་བྱེད་པ། ཤེས་རབ་རྣམ་པར་གྲོལ་
བ་ཐམས་ཅད་སྒྲུབ་པར་བྱེད་པ། བདུད་བཞི་དང་ཕས་ཀྱི་རྒོལ་བ་ཐམས་ཅད་འདུལ་བ་སྒྲུབ་པར་བྱེད་པ། ཟད་པ་ཤེས་པ་དང་མི་སྐྱེ་བ་ཤེས་པ་སྒྲུབ་པར་བྱེད་པ། ལོངས་སྤྱོད་དང༌།
ཚེའི་འདུ་བྱེད་ཐམས་ཅད་དང༌། ཞི་བ་དང༌། གཏན་དུ་ཡོངས་སུ་མྱ་ངན་ལས་འདས་པ་སྒྲུབ་པར་བྱེད་པ་ངས་སྦྱིན་པར་མཛད་དོ། །རིགས་ཀྱི་བུ། གང་ལ་ལ་ཉི་མ་སྣང་བའི་གཟུངས་
སྔགས་འདི་སེམས་རྩེ་གཅིག་པས་ཉན་པར་བྱེད་ན། འདོད་ཆགས་ལ་སོགས་པའི་ཉོན་མོངས་པ་ཐམས་ཅད་སྲབ་མོར་བྱེད་དོ། །འཆི་བའི་དུས་བྱས་ནས་ཀྱང་ལྷ་རྣམས་ཀྱི་
ནང་དུ་ཚེ་རབས་བདུན་འཁོར་བར་བྱེད་ཅིང་ཆེར་བས་དྲན་པར་ཡང་འགྱུར་ལ་དེར་འདོད་པ་རྣམས་ཀྱིས་ཀྱང་གོས་པར་མི་འགྱུར་རོ། །དེ་རྣམས་ཀྱི་ནང་དུ་ལྷའི་དྲང་སྲོང་དུ་འགྱུར་

66-1-181b

ཞིང་ལྷ་རྣམས་ཀྱིས་མཆོད་པའི་འོས་སུ་འགྱུར་རོ། །དེ་དེ་ནས་ཤི་འཕོས་ནས་མི་རྣམས་ཀྱི་ནང་དུ་ཚེ་རབས་བདུན་འཁོར་བར་བྱེད་ཅིང་འདིར་འདོད་པ་རྣམས་ཀྱིས་རྗེས་སུ་གོས་པར་ཡང་
མི་འགྱུར་རོ། །འདིར་མི་རྣམས་ཀྱི་ནང་དུ་མིའི་དྲང་སྲོང་དུ་འགྱུར་ཞིང་ལྷ་དང་མི་ཐམས་ཅད་ཀྱིས་ཕྱག་བྱ་བའི་འོས་སུ་འགྱུར་པ་དང༌། མཆོད་པའི་འོས་སུ་འགྱུར་རོ། །གང་ལ་ལ་འདིར་ཉི་མ་
སྣང་བའི་གཟུངས་སྔགས་སེམས་རྩེ་གཅིག་པས་ལན་བདུན་གྱི་བར་དུ་ཉན་པར་བྱེད་ན། དེ་འཆི་བའི་དུས་བྱས་ནས་ལྷ་རྣམས་ཀྱི་ནང་དུ་ལན་བདུན་གྱི་བར་དུ་དྲང་སྲོང་མངོན་པར་ཤེས་
པ་ལྔ་དང་ལྡན་པར་འགྱུར་ཞིང་ལྷ་ཐམས་ཅད་ཀྱིས་ཕྱག་བྱ་བའི་འོས་དང༌། མཆོད་པའི་འོས་སུ་འགྱུར་རོ། །དེ་འདིར་མི་རྣམས་ཀྱི་ནང་དུ་ལན་བདུན་དུ་དྲང་སྲོང་མངོན་པར་ཤེས་པ་ལྔ་
དང་ལྡན་པར་འགྱུར་ཞིང༌། ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། མི་དང༌། མི་མ་ཡིན་པ་རྣམས་ཀྱིས་ཕྱག་བྱ་བའི་འོས་དང༌། མཆོད་པའི་འོས་སུ་འགྱུར་རོ། །རིགས་
ཀྱི་བུ། གང་ལ་ལ་ལྷ་རྣམས་ཀྱི་ནང་དུའང་ལྷའི་འདུས་པ་རྣམས་ལ་གཟུངས་སྔགས་ཉི་མ་སྣང་བའི་པདྨ་ཞེས་བྱ་བ་འདི་ལན་བདུན་དུ་རྗོད་པར་བྱེད་ལ། དེ་དག་ཀྱང་སེམས་རྩེ་གཅིག་
པས་ཉན་པར་བྱེད་ན། ལྷ་དང༌། ལྷ་མོ་དེ་དག་ཐམས་ཅད་ཀྱང་འདོད་པའི་ཡོན་ཏན་ལྔ་པོ་ཐམས་ཅད་ལ་མི་ལྟ་བའི་སེམས་དང་ལྡན་པར་འགྱུར་ཞིང་བསམ་གཏན་ལ་མངོན་པར་

66-1-182a

དགའ་བར་འགྱུར་རོ། །གལ་ཏེ་ལ་ལ་འདིར་རྒྱལ་པོ་རྣམས་སམ། རྒྱལ་རིགས་རྣམས་སམ། བྲམ་ཟེ་རྣམས་སམ། རྗེའུ་རིགས་རྣམས་སམ།
དམངས་རིགས་རྣམས་ཀྱི་རྣ་ཁུང་དུ་ལན་བདུན་དུ་རྗོད་པར་བྱེད་ལ། གལ་ཏེ་དེ་དག་ཀྱང་སེམས་རྩེ་གཅིག་པས་ཉན་པར་བྱེད་ན། དེ་དག་ཐམས་ཅད་འདོད་པའི་ཡོན་ཏན་ལྔ་
པོ་ཐམས་ཅད་ལ་མི་ལྟ་བའི་སེམས་དང་ལྡན་པ་དང༌། བསམ་གཏན་ལ་མངོན་པར་དགའ་བར་འགྱུར་རོ། །རིགས་ཀྱི་བུ། བུད་མེད་གང་ལ་ལ་གཟུངས་སྔགས་ཉི་མ་སྣང་བའི་པདྨ་
ཞེས་བྱ་བ་འདི་ཉན་པར་བྱེད་ཅིང་ཉིན་ཞག་བདུན་དུ་ལས་གཞན་མི་བྱེད་པར་རྣམ་པར་སེམས་པར་བྱེད་དམ། ལྕེས་ཁ་ཏོན་དུ་བྱེད་ན། དེའི་རིས་མཐུན་པ་ལ་འདོད་ཆགས་ལ་
སོགས་པའི་ཉོན་མོངས་པ་ཐམས་ཅད་བསྲབས་པར་འགྱུར་རོ། །འདི་ནི། དེའི་བུད་མེད་ཐོབ་པའི་ཐ་མ་ཡིན་ནོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་
མི་ལྡོག་པར་འགྱུར་རོ། །དེ་ཕྱིས་ཀྱང་བླ་ན་མེད་པའི་ཡོངས་སུ་མྱ་ངན་ལས་འདས་ཀྱི་བར་དུ་རང་གི་སྨོན་ལམ་མ་གཏོགས་པར་འཁོར་བ་ན་འཁོར་བའི་ཚེ་བུད་མེད་ཐོབ་པ་
རྙེད་པར་མི་འགྱུར་རོ། །རིགས་ཀྱི་བུ། གང་ལ་ལ་གཟུངས་སྔགས་ཉི་མ་སྣང་བའི་པདྨ་ཞེས་བྱ་བ་འདིས་ལན་བདུན་དུ་རྩི་གྲང་མོ་ལས་བྱབས་ནས་རྔ་བོ་ཆེའམ་དུང་ལ་བྱུགས་

66-1-182b

ནས་རྔ་བོ་ཆེ་དེ་རྡུང་བར་བྱེད་དམ། དུང་འབུད་པར་བྱེད་ན། གང་དང་གང་དུ་དེ་དག་གི་སྒྲ་འགྲོ་བ་དེ་དང་དེར་མི་རྣམས་ལ་བྱད་སྟེམས་ཐམས་ཅད་ཀྱི་རྒྱུ་མེད་པར་འགྱུར་རོ། །དེར་སྨན་
གྱི་སྦྱོར་བ་འགྲོ་བ་དང༌། ཕོ་ཉ་དང༌། ཡིག་འབྲུ་དང༌། ཡིད་ལ་བྱེད་པ་དང༌། ལུས་འགྱུར་བ་དང༌། ཚུལ་འཆོས་དང༌། འཆིང་བ་དང༌། ལུས་དང༌། སྙིང་གི་ཀུན་ཏུ་གདུང་བ་མཐོང་བར་
མི་འགྱུར་རོ། །ལས་སྒྲུབ་པ་མེད་པར་འབྲས་བུ་འགྲུབ་པར་འགྱུར་ཏེ། རིགས་ཀྱི་བུ། གཟུངས་སྔགས་ཉི་མ་སྣང་བའི་པདྨ་ཞེས་བྱ་བ་འདི་ནི། དེ་ལྟར་རྫུ་འཕྲུལ་ཆེ་བ་ཡིན་ནོ། །
ཏདྱ་ཐཱ། སིདྡྷ་མཱ་ཏེ། བི་ལོ་ཀ་མ་ཏེ། ཨེ་ལེ་ཀེ་ཏེ་རེ་ཥེ་། རཱུ་ཙེ་སཱུ་རཱུ་ཙི། བུདྡྷེ་བི་བུདྡྷེ། མཧཱ་བུདྡྷེ། ཨུན་མ་ད་ཨུན་མད་ཏེ། པྲ་ཏི་ཥེ་དྷ་ནེ། ར་ག་དྷུ་ར་ག་དྷུ་པ་པྲ་ཏི་ཥེ་དྷ་ནེ་བིནྡུ་།
བིནྡུ་མ་ཏེ། ཙི་ཊ་ཙི་ཊ་པྲ་ཏི་ཥེ་དྷ་ནི། ཨརྐ་ཙནད་ཨ་དྷེ། ཧ་ཏ་ཙིད་ཏི་ཧ་ཏ་ནི་རྨི། ཧ་ཏ་ཀཱ་མ་བེ་གེ །ཧ་ཏ་པཽ་ན་བྷ་བི་ར་ཛེ། ཧ་ཏ་ཙཀྵུ་ས་མ་ཏེ། ཧ་ཏ་པི་ཏ་མ་བུདྡྷེ། ཧ་ཏ་ཡཱ་གྲེ། ཧ་ཏ་བི་
ས་མ་གྲེ། ཧ་ཏ་ས་མུ་དྲ་ཙ་བེ། ཧ་ཏ་བི་ཏ་མཱ་ར་ཛེ། ཧ་ཏ་ཏི་ཏེ། ཧ་ཏ་དྷརྨ་ཙ་ཙ་ཏེ། ཧ་ཏ་དྷརྨ་རཱ་ཛེ། ཧ་ཏ་བ་ཧུ་རཱ་ཛེ། ཧ་ཏ་པ་བརྫ་མ་ཏི། ཧ་ཏ་གྷ་ར་ཤྨི། ཧ་ཏ་དྷརྨ་སིདྡྷི། ཧ་ཏ་སརྦ་
ཨུ་བ་དྷ་ན་ཛྙཱ་ཛྙཱ་ཛྙཱ། བི་ཛྙཱ་ཛྙཱ་ཛྙཱ། རི་བི་ཛྙཱ་ཛྙཱ་ཛྙཱ། སརྦ་མཱརྒ་ཛྙཱ་ཛྙཱ། ཨེ་ཥ་ཨནྟ་སཾ་སཱ་ར་དུཿཁེ་སྭཱཧཱ། རིགས་ཀྱི་བུ། འདོད་པའི་ཆུ་བོ་ཐམས་ཅད་ཀུན་ཏུ་སྐེམ་པར་བྱེད་པ་ངེས་པར་འབྱུང་

66-1-183a

བའི་ཕ་རོལ་ཏུ་འགྲོ་བའི་གཟུངས་སྔགས་འདི་བཟུང་ནས་མི་མཇེད་ཀྱི་འཇིག་རྟེན་གྱི་ཁམས་སུ་སོང་ཞིག །ཁྱོད་ཀྱིས་འདོད་པའི་བདུད་ཀྱི་མཆིལ་
བ་ཐམས་ཅད་དང༌། ཕ་རོལ་གནོན་པ་དང༌། ཡུལ་ལ་བརྩོན་པའི་ཕ་རོལ་གནོན་པས་ཕ་རོལ་གནོན་པ་བྱེད་དུ་ཟིན་ཀྱང་སུས་ཀྱང་ཁྱོད་ཀྱི་ལུས་སམ་སེམས་ལ་འདོད་པའི་ཀུན་
ཏུ་སྦྱོར་བ་དག་གིས་གོས་པར་བྱེད་མི་ནུས་ན། གཟུངས་སྔགས་འདི་ལྟར་ཐོས་པ་བཞིན་དུ་སངས་རྒྱས་ཀྱི་ཞིང་མི་མཇེད་དུ་སོང་ནས་ཀྱང་སྦྱོར་བ་བྱོས་ཤིག །དེར་གལ་ཏེ་བདུད་
བྱེ་བ་ཕྲག་བརྒྱ་གསང་སྔགས་ཀྱི་སྦྱོར་བ་ཐམས་ཅད་དང༌། སྨན་གྱི་སྦྱོར་བ་ཐམས་ཅད་དང༌། ཆོས་ཀྱི་སྦྱོར་བ་ཐམས་ཅད་དང༌། ལྷ་དང༌། མི་གཞན་དག་གིས་འདོད་པའི་དྲི་ང་
བ་དག་གིས་གོས་པར་བྱ་བ་ལྟ་ཅི་སྨོས། དེ་ནས་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་སོགས་པ་བྱང་ཆུབ་སེམས་དཔའ་
བྱེ་བ་ཁྲག་ཁྲིག་བརྒྱ་སྟོང་ཕྲག་མང་པོ་དང༌། ལྷ་བྱེ་བ་ཁྲག་ཁྲིག་བརྒྱ་སྟོང་མང་པོ་དང༌། ལྷ་དང༌། མི་རྣམས་ངོ་མཚར་རྙེད་ཅིང་རྨད་དུ་བྱུང་བ་རྙེད་པར་གྱུར་ནས་འདི་སྐད་
ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་གཟིགས་པ་དང༌། མངའ་བརྙེས་པ་ནི། ངོ་མཚར་ལགས་སོ། །མཆོག་ཏུ་ངོ་མཚར་ལགས་ཏེ།

66-1-183b

འདོད་པས་ཀུན་ཏུ་གདུང་བ་རྣམ་པར་འཇིག་པར་བགྱིད་པའི་གཟུངས་སྔགས་འདི་ནི། བདག་ཅག་གིས་སྔོན་མ་ཐོས་ལགས་སོ། །དེ་ནས་འཁོར་དེར་ལྷའི་བུ་མོ་དང༌། མིའི་
བུ་མོ་བརྒྱད་ཁྲི་བཞི་སྟོང་གིས་བསྙེན་བཀུར་བྱས་ནས་གཟུངས་སྔགས་འདི་ཐོས་པར་གྱུར་ཏོ། །ཐོས་མ་ཐག་ཏུ་དེ་དག་གི་མོ་མཚན་ནུབ་པར་གྱུར་ཅིང༌། ཕོ་མཚན་བྱུང་བར་གྱུར་ཏེ་
ཐམས་ཅད་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་ནས་དེ་བཞིན་གཤེགས་པ་ཙམྤ་ཀའི་མདོག་གིས་མེ་ཏོག་ཙམྤ་ཀའི་ཕྲེང་
བ་བཞེས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །ཀྱེ་རིགས་ཀྱི་བུ། མེ་ཏོག་ཙམྤ་ཀའི་ཕྲེང་བ་འདི་དང༌།
གཟུངས་སྔགས་ཉི་མ་སྣང་བའི་པདྨ་ཞེས་བྱ་བ་འདི་དང༌། བདེན་པ་དང་རྗེས་སུ་མཐུན་པའི་བཟོད་པ་དེ་ཟུངས་ཤིག །འདོད་པ་གློག་གི་འོད་ལྟ་བུ་སེལ་བར་བྱེད་པ་འདི་གཉིས་
དང༌། ཆོས་ཀྱི་སྒོ་མོ་དེར་ཁྱེར་ལ་ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་གནོད་པ་ཆུང་ངམ། བསྐྱོད་པ་ཡང་ངམ། སྟོབས་དང་བདེ་བར་རེག་པ་ལ་གནས་སམ་ཞེས་
ཀྱང་ཞུས་ལ། དེ་ལ་འདི་སྐད་དུ་ཁྱོད་ལ་དེ་བཞིན་གཤེགས་པ་ཙམྤ་ཀའི་མདོག་ཞུ་བར་མཛད་ལགས་ཏེ། བཙུན་པ་བཅོམ་ལྡན་འདས། ཅི་སྙུང་བ་མི་མངའ་ལགས་སམ་།

66-1-184a

གནོད་པ་ཆུང་ངམ། ཁྱོད་ཀྱི་འཁོར་གུས་པར་ཉན་ལགས་སམ། ཆོས་འཚལ་བ་ལགས་སམ། ཆོས་ཀྱིས་གནས་པ་ལགས་སམ། ཆོས་ལ་བརྩོན་པ་ལགས་
སམ༑ སངས་རྒྱས་ཀྱི་ཡུལ་ཐམས་ཅད་ན་ཉོན་མོངས་པ་སེལ་བར་བགྱིད་པ་དེ་དག་དང༌། ཆོས་ཀྱི་སྒོ་ལ་དེ་བཞིན་གཤེགས་པ་དེས་དད་པ་སྩལ་ཏེ། དེ་ནས་འདོད་པ་གློག་གི་འོད་ལྟ་བུ་
སེལ་བར་བགྱིད་པ། ཆོས་ཀྱི་སྒོའི་གཟུངས་སྔགས་མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བགྱིད་པ། གཟུགས་ཀྱི་འདོད་ཆགས་ཐམས་
ཅད་ཟད་པར་བགྱིད་པ་ནས་མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པའི་བར་བགྱིད་པ། སྡུག་བསྔལ་གྱི་ཁུར་འདོར་བར་བགྱིད་པ་བསྐུར་ལགས་སོ། །ཞེས་གསོལ་
ཅིག །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་གསུམ་པ། དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་
བཞིན་འཚལ་ལགས་སོ། །ཡང་དེའི་ཚེ་བྱང་ཆུབ་སེམས་དཔའ་བརྒྱད་ཁྲིས་ཚིག་མཐུན་པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་བཞིན་གཤེགས་པ་ཤཱཀྱ་
ཐུབ་པ་དེ་ལ་བལྟ་བ་དང༌། ཕྱག་བགྱི་བ་དང༌། མཆོད་པ་དང༌། བསྙེན་བཀུར་བགྱི་བ་དང༌། འདུས་པ་ཆེན་པོ་དེ་ལའང་བལྟ་བའི་སླད་དུ་བདག་ཅག་ཀྱང་མཆི་བར་མཚལ་ཏེ། དེ་བཞིན་

66-1-184b

གཤེགས་པ་དེ་ལས་འདུས་པ་ཆེན་པོ་སངས་རྒྱས་ཀྱི་ཡུལ་ཐམས་ཅད་ན་ཉོན་མོངས་པ་སེལ་བར་བགྱིད་པའི་ཆོས་ཀྱི་སྒོ་བདག་ཅག་གིས་མཉན་པར་བགྱིད་ལགས་སོ། །དེ་ནས་དེ་
བཞིན་གཤེགས་པ་ཙམྤ་ཀའི་མདོག་དེས་དེ་དག་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་ཐམས་ཅད་ལྷན་ཅིག་མཐུན་པར་ཐམས་ཅད་ཚངས་པ་ཆེན་པོའི་ལུས་
བྱད་དང༌། རྟགས་དང༌། མདོག་དང༌། དབྱིབས་དང༌། སྤྱོད་ལམ་གྱིས་དེངས་ཤིག །དེ་ནས་དེའི་ཚེ་བྱང་ཆུབ་སེམས་དཔའ་ཉི་མའི་ཤུགས་ཀྱི་སྙིང་པོ་ལ་སོགས་པ་བྱང་ཆུབ་སེམས་
དཔའ་བྱེ་བ་ཁྲག་ཁྲིག་བརྒྱ་སྟོང་ཕྲག་མང་པོ་ཐམས་ཅད་ཚངས་པ་ཆེན་པོའི་ལུས་བྱད་དང༌། མདོག་དང༌། རྟགས་དང༌། དབྱིབས་དང༌། སྤྱོད་ལམ་དུ་ལུས་དག་མངོན་པར་སྤྲུལ་
ནས་དེ་བཞིན་གཤེགས་པ་ཙམྤ་ཀའི་མདོག་གི་ཞབས་གཉིས་ལ་མགོ་བོས་ཕྱག་འཚལ་ཏེ་ལན་གསུམ་བསྐོར་བ་བྱས་ནས་དེ་ནས་ཆས་ཏེ་ཡུད་ཙམ་གྱིས་སངས་རྒྱས་ཀྱི་
ཞིང་མི་མཇེད་འདིར་ཕྱིན་ཏོ། །སྐྱེས་བུ་དམ་པ་དེ་དག་ཕྱིན་པ་ཙམ་གྱི་མོད་ལ་སངས་རྒྱས་ཀྱི་ཞིང་མི་མཇེད་འདི་ཐམས་ཅད་དུ་བཅོམ་ལྡན་འདས་ལ་མཆོད་པ་བྱ་བའི་ཕྱིར་མེ་
མེ་ཏོག་ཙམྤ་ཀའི་ཆར་མངོན་པར་འབེབས་པར་གྱུར་ཏོ། །དེ་དག་ཡུལ་མ་ག་དྷའི་ཞིང་ག་ལ་བ་དང༌། བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེར་ཉེ་བར་

66-1-185a

དོང་ངོ༌། །དོང་ནས་ཀྱང་བཅོམ་ལྡན་འདས་ཀྱི་ཞབས་གཉིས་ལ་ཕྱག་བཙལ་ཏེ་ཕྱོགས་གཅིག་ཏུ་འཁོད་དོ། །བཅོམ་ལྡན་འདས་ནི། དེའི་བར་
དུའང་རྒྱལ་པོ་གཟུགས་ཅན་སྙིང་པོ་དང་ཐབས་ཅིག་ཆོས་ཀྱིས་གནས་པའི་གཏམ་ཀུན་ཏུ་སྤྱོད་པར་མཛད་དོ། །དེའི་ཚེ་ལྷོ་ཕྱོགས་ན་གྲོང་ཁྱེར་ཆུ་དང་རྒྱར་དཔག་ཚད་གཅིག་ཡོད་པ། བྱེ་
མ་དག་གིས་ཡོངས་སུ་གང་བ་དེ་སྙེད་ཀྱི་སངས་རྒྱས་ཀྱི་ཞིང་འདས་པ་དེ་ན་འཇིག་རྟེན་གྱི་ཁམས་སྙིགས་མ་ལྔས་སྙིགས་མའི་རྒྱལ་མཚན་ཞེས་བྱ་བ་ཡོད་དེ། སངས་རྒྱས་ཀྱི་ཞིང་དེ་
ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རི་དབང་གི་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །འཁོར་དེར་ཡང་བྱང་
ཆུབ་སེམས་དཔའ་སེམས་དཔའ་ཆེན་པོ་སྤོས་ཀྱི་གླང་པོ་ཆེ་ཞེས་བྱ་བ་འདུས་ཏེ་འདུག་པར་གྱུར་ཏོ། །དེས་སྟེང་གི་ནམ་མཁའ་ལ་བྱང་ཆུབ་སེམས་དཔའ་གྲངས་མེད་དཔག་ཏུ་མེད་
པ་ལྷོ་ཕྱོགས་ཀྱི་ཕྱོགས་ཆ་ནས་བྱང་ཕྱོགས་སུ་འགྲོ་བ་དག་མཐོང་ངོ༌། །དེ་ནས་གང་དུ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་འདོང་བའི་ཕྱོགས་དེ་ལ་བལྟས་ཏེ། དེས་
དེར་སྣང་བ་ཆེན་པོ་མཐོང་ནས་དེ་བཞིན་གཤེགས་པ་རི་དབང་རྒྱལ་པོ་ལ་ཡོངས་སུ་ཞུས་སོ། །ཞེས་བྱ་བ་ནས་དེ་བཞིན་གཤེགས་པ་རི་དབང་རྒྱལ་པོ་དེས་བྱང་ཆུབ་སེམས་དཔའ་

66-1-185b

སེམས་དཔའ་ཆེན་པོ་སྤོས་ཀྱི་གླང་པོ་ཆེ་ལ་འདི་སྐད་ཅེས་བཀའ་སྩལ་ཏོ། །ཞེས་བྱ་བའི་བར་སྔ་མ་བཞིན་ནོ། །རིགས་ཀྱི་བུ། འདི་ལྟ་སྟེ། གྲོང་ཁྱེར་ཆུ་དང་རྒྱར་དཔག་ཚད་གཅིག་ཡོད་
པ༑ བྱེ་མ་དག་གིས་ཡོངས་སུ་གང་བར་གྱུར་པའི་བྱེ་མའི་འབྲུ་དེ་དག་ཇི་སྙེད་ཡོད་པའི་སངས་རྒྱས་ཀྱི་ཞིང་ཇི་སྙེད་འདས་པ་དེ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དོ།།
དེ་ན་དེ་བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་ན་ད་ལྟ་འདུས་པ་ཆེན་པོ་ཡོད་དེ། དེ་ན་དེ་བཞིན་གཤེགས་པ་དེ་ཆོས་
ཀྱི་ཚུལ་ཡུན་རིང་དུ་གནས་པར་མཛད་པའི་ཕྱིར་དང༌། དཀོན་མཆོག་གསུམ་གྱི་གདུང་རྒྱུན་མི་གཅད་པའི་ཕྱིར་དང༌། ཆོས་ཀྱིས་གནས་པ་ཉིད་རྒྱུན་མི་གཅད་པའི་ཕྱིར་དང༌། བདུད་
ཀྱི་ཡུལ་རྣམ་པར་འཇིག་པར་མཛད་པའི་ཕྱིར་དང༌། ཆོས་ཀྱི་རྒྱལ་མཚན་བསྒྲེང་བར་མཛད་པའི་ཕྱིར་ཐེག་པ་གསུམ་རྣམ་པར་གཏན་ལ་དབབ་པ་བསྟན་པའི་སྒོའི་ཆོས་ཀྱི་རྣམ་
གྲངས་རབ་ཏུ་སྟོན་ཏོ། །དེ་བཞིན་གཤེགས་པ་དེ་དག་ཐམས་ཅད་ཀྱང་རིན་པོ་ཆེ་ཏོག་ཅེས་བྱ་བའི་གཟུངས་སྔགས་བཤད་ནས་གཤེགས་སོ། །ཞེས་བྱ་བ་ནས་དེ་བཞིན་གཤེགས་
པ་ཤཱཀྱ་ཐུབ་པ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཉན་ཐོས་ཆེན་པོ་རྣམས་ཀྱི་འདུས་པ་ཆེན་པོ་ཡང་དག་པར་འདུས་པར་མཛད་ནས་སོ་སོ་ཡང་

66-1-186a

དག་པར་རིག་པ་བཞི་དང་ལྡན་པའི་སྤྱན་གསུམ་དང༌། ཚངས་པའི་གནས་དག་བསྟན་ཀྱང་ད་དུང་འཁོར་སངས་རྒྱས་ཀྱི་ཞིང་མི་མཇེད་ས་དང་སྟེང་
གི་ནམ་མཁའ་མ་འདྲེས་པར་གང་ཞིག་དེ་བཞིན་གཤེགས་པ་མཆོག་ཏུ་སྙན་པ་གསུང་པ་ཤཱཀྱ་ཐུབ་པའི་ཆོས་བསྟན་པ་ལ་ངོམས་པ་མེད་དོ། །ཞེས་བྱ་བའི་བར་ཇི་སྐད་སྔར་
གསུངས་པ་བཞིན་ནོ། །རིགས་ཀྱི་བུ། ཁྱོད་ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་ཞུ་བའི་ཕྱིར་མི་མཇེད་ཀྱི་ཁམས་སུ་འགྲོ་བར་སྤྲོ་ན། དེར་ཉི་མའི་ཤུགས་ཀྱི་
སྙིང་པོའི་ཆོས་ཀྱིས་གནས་པ་ཀླུ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ལ་ངས་དད་པ་སྦྱིན་
པར་མཛད་དོ། །དེར་སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ།
གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་མེད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། ང་རྒྱལ་དང༌། ལྷག་པའི་ང་རྒྱལ་
དང༌། ངའོ་སྙམ་པའི་ང་རྒྱལ་ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་ཟད་པ་ཤེས་པ་སྐྱེད་པའི་བར་བྱེད་པ། མི་སྐྱེ་བ་ཤེས་པ་རྟོགས་པར་བྱེད་པ། མ་རིག་

66-1-186b

པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བྱེད་པ། སྡུག་བསྔལ་གྱི་ཁུར་ཐམས་ཅད་འདོར་བར་བྱེད་པ་འདི་བསྐུར་བར་མཛད་དོ། །ཏདྱ་ཐཱ། དྷུ་མ་ཏེ། དྷུ་མ་ཏེ།
ཨཀྵི་དྷུ་མ་ཏེ། པྲ་བྷཱ་ས་དྷུ་མ་ཏེ། སརྦཱ་ཀཱ་ཤ་དྷུ་མ་ཏེ། ཨ་བ་བཱི་ཀྵ་ཁ་ག །བི་མཱ་ན་ཁ་ག །ཨ་བ་མོ་ཧ་ཁ་ག །ཨ་ན་ནྱ་ཁ་ག །བྱཱ་བ་བྲིད་ཏི་ཁ་ག །ཨ་རོ་ཙ་ན་ཁ་ག །ཨ་ནི་མཱ་ཁ་
ག །ལོ་ཀ་ཁ་ག །ཤི་ཁི་ཁ་ག །བི་ཏི་མི་ར་ཁ་ག །ན་མོ་ཁ་ག །ཨཀྵི་ཁ་ག། ཤྲོ་ཏྲ་ཁ་ག །གྷྲཱ་ཎ་ཁ་ག །ཛི་ཧྭཱ་ཁ་ག །ཀཱ་ཡ་ཁ་ག །མ་ན་ཁ་ག །རཱུ་པ་ཁ་ག །ཤཔྟ་ཁ་ག།
གནྡྷ་ཁ་ག །ར་ས་ཁ་ག །སྤཪྴ་ཁ་ག །དྷརྨ་ཁ་ག །ཙཀྵུརྡྷཱ་ཏུ་ཁ་ག །རཱུ་པ་དྷཱ་ཏུ་ཁ་ག །ཙཀྵུརྦི་ཛྙཱ་ན་དྷཱ་ཏུ་ཁ་ག །ཡཱ་པ་ད་མ་ན་དྷཱ་ཏུ་ཁ་ག །དྷརྨ་དྷཱ་ཏུ་ཁ་ག །མ་ན་བི་ཛྙཱ་ན་དྷཱ་
ཏུ་ཁ་ག །པྲྀ་ཐྭཱི་དྷཱ་ཏུ་ཁ་ག །ཨ་བ་དྷཱ་ཏུ་ཁ་ག །ཏེ་ཛོ་དྷཱ་ཏུ་ཁ་ག །བཱ་ཡུ་དྷཱ་ཏུ་ཁ་ག །ཙ་ཏུར་ཨ་ནུ་སྨྲྀ་ཏྱུ་པ་སྠཱ་ན་ཁ་ག །ཡ་བཱ་དྷ་བེ་ཎི་ཀ་ཁ་ག །ཡཱ་བད་མཱརྒ་ཁ་ག །ཨ་བྷི་ཀྵི་པ།
ཨ་ན་ནན། བ་ནན། ས་མུ་དྲ་ནན། སརྦ་ཀ་ར་ནན། སརྦ་སཾ་སྐ་ར་བི་ཤེ་ཥ་ནན། ཨ་ཀིན་ཙ་ན་ནན། ཀྵ་ཏ་ཀྵ་ཏ། ཨི་ལི་མི་ལི། ཨི་ཨི་ཨི་ཨི་ལི་མི་ལེ་སྭཱཧཱ། རིགས་ཀྱི་བུ།
སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་དེ་ནི། འདི་ཡིན་ཏེ། མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་

66-1-187a

པ། གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་སྡུག་བསྔལ་གྱི་ཁུར་འདོར་བར་བྱེད་པའི་བར་ཡིན་ནོ། །ལོངས་ལ་
སངས་རྒྱས་ཀྱི་ཞིང་མི་མཇེད་དུ་སོང་ཞིག །ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་གནོད་པ་ཆུང་ངམ་ཞེས་བྱ་བ་ནས་གང་ལ་ལས་ངས་རྒྱས་ཀྱི་ཡུལ་འདིར་
ཆོས་མ་ལགས་པའི་འཁོར་ལོ་བསྐོར་བ་དེ་ལའང་དེ་བཞིན་གཤེགས་པ་རི་དབང་རྒྱལ་པོ་དེས་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་
མཛད་པའི་འོད་ཟེར་གྱི་ལེའུ་དང༌། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་འདི་ལ་དད་པ་སྩོལ་བར་མཛད་ཅིང་ཞེས་བྱ་བའི་བར་དང༌། དེ་ནས་ཀྱང་
སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་མཐུ་སྟོབས་ཆེ་བ། ཕན་ཡོན་ཆེ་བ། གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་
སྡུག་བསྔལ་གྱི་ཁུར་ཐམས་ཅད་འདོར་བར་བྱེད་པ་འདི་བསྐུར་ལགས་སོ། །ཞེས་བྱ་བའི་བར་སྔ་མ་བཞིན་ནོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤོས་
ཀྱི་གླང་པོ་ཆེས་འདི་སྐད་ཅེས་གསོལ། །བཙུན་པ་བཅོམ་ལྡན་འདས། སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་ཀྱི་ཡོན་ཏན་གྱི་ཕན་ཡོན་དང༌། སྟོང་པ་

66-1-187b

ཉིད་ཀྱི་ཕན་ཡོན་བདག་གིས་བཟུང་ལགས་ན། བཙུན་པ་བཅོམ་ལྡན་འདས། སངས་རྒྱས་ཀྱི་ཞིང་མི་མཇེད་དེར་མཆི་བ་ལ་བདག་འཇིགས་ལགས་སོ། །བཙུན་པ་བཅོམ་ལྡན་
འདས། དེ་ཅིའི་སླད་དུ་ཞེ་ན། ད་ལྟར་བཅོམ་ལྡན་འདས་ལས་བདག་གིས་མངོན་དུ་ཐོས་ཤིང་མངོན་དུ་བཟུང་ལགས་ཏེ། འདི་ལྟར་སངས་རྒྱས་ཀྱི་ཞིང་མི་མཇེད་དེ་ན་སེམས་
ཅན་རྣམས་མཆོག་ཏུ་འདོད་ཆགས་ཀྱི་ཤས་ཆེ་བ་ཞེས་བགྱི་བ་ནས་བུད་མེད་ཀྱི་ཉེས་པས་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་དང༌། ངན་སོང་བ་དག་
དང༌། སེམས་ཅན་དམྱལ་བ་བ་བྱུང་ཞིང་འབྱུང་བར་འགྱུར་བའི་བར་གྱི་སླད་དུའོ། །དེ་ནས་དེ་བཞིན་གཤེགས་པ་རི་དབང་རྒྱལ་པོ་དེས་བྱང་ཆུབ་སེམས་དཔའ་སེམས་དཔའ་
ཆེན་པོ་སྤོས་ཀྱི་གླང་པོ་ཆེ་ལ་འདི་སྐད་ཅེས་བཀའ་སྩལ་ཏོ། །ནམ་མཁའ་ལ་རྐྱེན་གསུམ་ཡོད་དེ། གསུམ་གྱིས་ཁྱབ་པས་རྣམ་པར་མཛེས་སོ། །གངས་ནི། གདུང་བར་མི་བྱེད་
དོ༑ ༑ཆུ་ཀླུང་དག་ལ་ཆུ་སྐམ་པར་མི་འགྱུར་རོ། །རྐྱེན་གསུམ་པ་དག་ལ་མཁས་པ་དང༌། བཟོད་པ་དང༌། བསྡམས་པས་ལུས་ཁྱབ་པ་ནི། ལུང་གིས་མ་རིག་པའི་ཆུ་བོས་ཀྱང་དབང་
པོ་དྲུག་གདུང་བར་མི་བྱེད་དེ། བྱིས་པས་སྨྲས་པ། རྐྱེན་གསུམ་གྱིས་ཆུ་བོ་དག་ལས་ཐར་པར་བྱེད་ཅིང་སེམས་ཅན་མེད་པ་དང༌། ཕུང་པོའི་ཁུར་འདོར་བའི་ཆོས་སྟོན་པར་བྱེད་

66-1-188a

དོ༑ ༑ཁྱོད་ཀྱིས་མི་སྐྱེ་བའི་ཆོས་ལ་བཟོད་པ་རྣམ་པ་བཅུ་གསུམ་རབ་ཏུ་བསྒོམས་པ་ཡིན་ཞིང་འཇིགས་པ་ཐམས་ཅད་སྤངས་པ་ཡིན་ན། ཅིའི་ཕྱིར་
ཁྱོད་འཇིགས་སོ། །ཞེས་སྨྲ་བར་བྱེད། ཁ་ཅིག་ཏུ་ནི། ཁྱོད་ཚངས་པའི་ལུས་བྱད་ཀྱིས་སངས་རྒྱས་ཀྱི་ཞིང་དག་ན་སེམས་ཅན་རྣམས་ཐར་པར་བྱེད་དོ། །ཁ་ཅིག་ཏུ་ནི། དབང་
ཕྱུག་ཆེན་པོ་དང༌། ཁ་ཅིག་ཏུ་ནི། བརྒྱ་བྱིན་དང༌། ཁ་ཅིག་ཏུ་ནི། སྲེད་མེད་ཀྱི་བུ་དང༌། ཁ་ཅིག་ཏུ་ནི། ལྷའི་ལུས་བྱད་དང༌། ཁ་ཅིག་ཏུ་ནི། གནོད་སྦྱིན་དང༌། ཀླུའི་དབང་པོ་
དང༌། ལྷ་མ་ཡིན་དང༌། ཁ་ཅིག་ཏུ་ནི། འཁོར་ལོས་བསྒྱུར་བའི་ལུས་བྱད་དང༌། ཁ་ཅིག་ཏུ་ནི། སྨན་པའི་ལུས་བྱད་དང༌། རྒྱལ་རིགས་ཀྱི་ལུས་བྱད་དང༌། དེ་བཞིན་དུ་ཁ་ཅིག་
ཏུ་ནི༑ བྲམ་ཟེའི་ལུས་བྱད་དང༌། ཁ་ཅིག་ཏུ་ནི། ཉན་ཐོས་ཀྱི་ལུས་བྱད་དང་ཞེས་བྱ་བ་ནས་ཁ་ཅིག་ཏུ་ནི། སངས་རྒྱས་ཀྱི་ཞིང་མང་པོར་བློན་པོའི་བར་གྱི་ལུས་བྱད་དུ་ཀུན་
ཏུ་སྣང་བར་བྱེད་དེ། སངས་རྒྱས་ཀྱི་ཞིང་ཉོན་མོངས་པ་ཅན་དག་ཏུ་དུས་རྟག་ཏུ་སངས་རྒྱས་ཀྱི་ཞིང་ཡོངས་སུ་དག་པར་བྱེད་པ་ཡིན་ན། ཅི་སྟེ་སེམས་ཅན་རྣམས་ཡོངས་
སུ་སྨིན་པར་བྱེད་པའི་དོན་དུ་འཇིགས་པའི་ཚིག་སྨྲ་བར་བྱེད། རིགས་ཀྱི་བུ། ཁྱོད་ལ་མི་ཟད་པའི་སྦུབས་ལུང་བསྟན་པ་ཞེས་བྱ་བ་སེམས་ཀྱི་ཚོར་བ་སྒྲུབ་པ། ཐམས་ཅད་

66-1-188b

མཁྱེན་པའི་ཡེ་ཤེས་ཡང་དག་པར་འདུ་བ། བདུད་བཞི་འདུལ་བར་བྱེད་པ་སྒྲུབ་པ། དཀོན་མཆོག་གསུམ་གྱི་གདུང་གི་གེགས་མེད་པར་སྒྲུབ་པ། ཀླུའི་ཡུལ་ཐམས་ཅད་རྣམ་
པར་འཇིག་པར་བྱེད་པའི་འོད་ཟེར་སྒྲུབ་པ། སེམས་ཅན་རྣམས་ཀྱི་ལས་ཐམས་ཅད་ཟད་པར་འགྱུར་བ་སྒྲུབ་པ། བྱམས་པ་ཆེན་པོ་དང༌། སེམས་ཅན་ཡོངས་སུ་སྨིན་པར་བྱེད་པ་
སྒྲུབ་པ༑ སྙིང་རྗེ་ཆེན་པོ་དང༌། བསམ་བཞིན་དུ་ངན་འགྲོར་སྐྱེ་བ་དང༌། སེམས་ཅན་ཡོངས་སུ་སྐྱོབ་པ་སྒྲུབ་པ། སེམས་ཅན་ཐམས་ཅད་ཀྱི་སེམས་ཡང་དག་པར་དགའ་
བར་བྱེད་པ་སྒྲུབ་པ། སེམས་ཅན་ཐམས་ཅད་ཀྱི་ལམ་ངན་པ་དང༌། ལྟ་བ་ངན་པ་དང༌། འདོད་པ་ངན་པ་དང༌། སྨོན་ལམ་ངན་པ་དང༌། ཐེག་པ་ངན་པ་ཕྱིར་ལྡོག་པར་བྱེད་པ་
སྒྲུབ་པ། སེམས་ཅན་ཐམས་ཅད་ངན་འགྲོ་ལས་ངེ་པར་རྣམ་པར་ཐར་པར་བྱེད་པ་སྒྲུབ་པ། བུད་མེད་ཐམས་ཅད་ཡོངས་སུ་ཐར་པར་བྱེད་ཅིང་སེམས་ཅན་སྐྱེས་བུ་ཐོབ་པ་
སྒྲུབ་པ༑ ཆོས་ཀྱི་ཕུང་པོ་ཐམས་ཅད་ཟད་མི་ཤེས་པ་སྒྲུབ་པ། སེར་སྣ་ཐམས་ཅད་སེལ་བར་བྱེད་པ་སྒྲུབ་པ། ཏིང་ངེ་འཛིན་གྱི་ཕུང་པོ་དང་མངོན་པར་ཤེས་པ་ཐམས་ཅད་མི་
ཟད་པ་སྒྲུབ་པ། སེམས་ཅན་ཐམས་ཅད་དད་པར་བྱེད་པ་དང༌། བྱང་ཆུབ་སེམས་དཔའི་ལམ་ལ་གཞོག་པར་བྱེད་པ་སྒྲུབ་པ། ཉན་ཐོས་དང་རྐྱེན་གྱི་ཐེག་པ་སྒྱུར་བ་སྒྲུབ་པ་

66-1-189a

ཞེས་བྱ་བ་ནས་བླ་ན་མེད་པའི་ཡོངས་སུ་མྱ་ངན་ལས་འདས་པའི་བར་སྒྲུབ་པ་འདི་ནི། མི་ཟད་པའི་སྤུབས་ལུང་བསྟན་པ་ཞེས་བྱ་བ་ཡིན་ཏེ།
སེམས་ཅན་རྣམས་ཐོས་པ་ཙམ་གྱི་མོད་ལ་ལས་ཀྱི་སྒྲིབ་པ་དང༌། སེམས་ཅན་གྱི་སྒྲིབ་པ་དགེ་བའི་རྩ་བ་ཐམས་ཅད་ཀྱི་བགེགས་བྱེད་པ། འཕངས་པ། ཡོངས་སུ་མ་
སྤྱད་པ༑ མ་ཟད་པ། མ་སྦྱངས་པ་གངྒཱའི་ཀླུང་གི་བྱེ་མའི་ཚད་སྙེད་ཀྱང་མ་ལུས་པར་ཟད་པར་འགྱུར་ཏེ། འབྲས་བུ་འགྲུབ་པར་མི་འགྱུར་རོ། །མཚམས་མེད་པའི་ལས་
རྣམས་དང༌། དམ་པའི་ཆོས་སྤོང་བའི་ལས་རྣམས་དང༌། འཕགས་པ་ལ་སྐུར་བ་འདེབས་པའི་ལས་རྣམས་ནི། མ་གཏོགས་སོ། །རིགས་ཀྱི་བུ། གང་ལ་ལ་མི་ཟད་པའི་
སྤུབས་ལུང་བསྟན་པ་ཞེས་བྱ་བ་འདི་ལན་གཅིག་ཙམ་སེམས་རྩེ་གཅིག་པས་ཉན་པར་བྱེད་ན། དེ་ལ་དགའ་བ་དང༌། དད་པ་དང༌། ཉེ་བར་རྟོག་པ་ཀུན་ཏུ་སྐྱེད་པར་བྱེད་
དོ༑ ༑དེའི་ལས་ཀྱི་སྒྲིབ་པ་དང༌། སེམས་ཀྱི་སྒྲིབ་པ་དགེ་བའི་རྩ་བ་ཐམས་ཅད་ཀྱི་བགེགས་བྱེད་པ། འཕགས་པ། ཡོངས་སུ་མ་སྤྱད་པ། མ་ཟད་པ། མ་སྦྱངས་པ་
གངྒཱའི་ཀླུང་གི་བྱེ་མ་སྙེད་ཀྱང་མ་ལུས་པར་ཟད་པར་འགྱུར་རོ། །ཞེས་བྱ་བ་ནས་འབྲས་བུ་འགྲུབ་པར་མི་འགྱུར་བའི་བར་དུ་འགྱུར་རོ། །དེ་དགེ་བའི་རྩ་བ་ཇི་ལྟ་བུ་ཀུན་ཏུ་

66-1-189b

སྤྱོད་ཀྱང་རུང༌། གལ་ཏེ་སྦྱིན་པའི་ཕ་རོལ་ཏུ་ཕྱིན་པ་ཀུན་ཏུ་རྩོམ་པར་བྱེད་ནའང་དེ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །བྱང་ཆུབ་སེམས་དཔའ་དང༌། རྐྱེན་གྱི་
རྒྱལ་བ་དང༌། དགྲ་བཅོམ་པ་ཐམས་ཅད་ཀྱིས་ཀྱང་བྱིན་གྱིས་བརླབས་པར་འགྱུར་རོ། །དེའི་ཁྱིམ་ལོངས་སྤྱོད་ཟད་མི་ཤེས་པར་ཡང་འགྱུར་རོ། །ལུས་དང༌། ངག་དང༌། ཡིད་སེར་སྣའི་
དྲི་མ་དང་བྲལ་བས་སྣོད་ཡིན་ཞིང༌། སྣོད་དུ་གྱུར་པའི་སྦྱིན་གནས་ལ་བརྙས་པ་མེད་པའི་སེམས་ཀྱིས་མི་དམིགས་པའི་ཚུལ་གྱིས་སྦྱིན་པ་བྱིན་པར་བྱེད་ན། ཐ་ན་ཡན་ལག་གི་
དམ་པ་མགོ་ཡོངས་སུ་གཏོང་བར་བྱེད་ནའང་དེ་ལ་ལྷ་དང་ལྷ་མ་ཡིན་དུ་བཅས་པའི་འཇིག་རྟེན་སུས་ཀྱང་བར་ཆད་བྱ་བར་མི་ནུས་ཏེ། མཚམས་མེད་པ་དང༌། འཕགས་པ་ལ་སྐུར་
པ་འདེབས་པ་དང༌། དམ་པའི་ཆོས་སྤོང་བར་བྱེད་པ་ནི། མ་གཏོགས་སོ། །གལ་ཏེ་ཡང་དེ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱེད་པ་ན་དེ་འདི་ལྟ་བུ་རྩོམ་པར་བྱེད་དོ། །
འཕགས་པ་དགྱེས་པ་དང༌། འཕགས་པས་བྱིན་གྱིས་བརླབས་པ་དང༌། རྣམ་པར་དག་པའི་ཚུལ་ཁྲིམས་དང༌། བཟོད་པ་དང༌། དེས་པ་ལ་གནས་པར་བྱེད་ན། བརྒྱ་བྱིན་དང༌། ཚངས་
པ་དང༌། འཇིག་རྟེན་སྐྱོང་བ་ཐམས་ཅད་ཀྱིས་དད་པར་བྱ་བའི་འོས་སུ་གྱུར་པ་དང༌། ཕྱག་བྱ་བའི་འོས་སུ་གྱུར་པ་དང༌། རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་

66-1-190a

རིགས་ཐམས་ཅད་ཀྱིས་ཕྱག་བྱ་བའི་འོས་སུ་གྱུར་པ་ཡིན། གཞན་ལ་མི་སྨོད་པ་ཡིན། བདག་ལ་མི་བསྟོད་པ་ཡིན་ཞིང་རྙེད་པ་དང་བཀུར་སྟི་ལ་
ལྷག་པར་ཆགས་པ་མེད་པས་ཉིན་མཚན་འདས་པར་བྱེད་དོ། །བདེ་བར་གཉིད་ཀྱིས་ལོག་པ་དང༌། བདེ་བར་སད་པར་འགྱུར་རོ། །གནོད་པ་ཆུང་བ་དང༌། བཟའ་བ་དང༌།
བཏུང་བ་མོད་ཅིང་མང་བ་དང༌། སྙིང་རྗེ་ལ་གནས་པ་དང༌། སེམས་ཅན་ཐམས་ཅད་ལ་ཕན་པར་འདོད་པ་དང༌། རྩོལ་བ་དོན་ཡོད་པར་འགྱུར་རོ། །ཕྱི་མའི་དུས་ན་འཆི་
བའི་ཚེ་ཕྱོགས་བཅུ་ནས་སངས་རྒྱས་བཅོམ་ལྡན་འདས་དག་མཐོང་བར་འགྱུར་ཞིང་དེ་དག་ཀྱང་དེ་ལ་སྐྱེས་བུ་དམ་པ་ལེགས་སོ་ལེགས་སོ། །ཁྱོད་ཚུལ་ཁྲིམས་སྐྱོན་མེད་པ་
ཡིན་གྱི༑ ངེད་ཀྱི་ཞིང་ཡོངས་སུ་དག་པ་དག་ཚུར་ཤོག །དེར་ངེད་ཀྱིས་ཁྱོད་ས་བཅུ་ལ་རྣམ་པར་གཞག་པར་བྱའོ། །ཞེས་ལུང་སྟོན་པར་འགྱུར་རོ། །དེ་སངས་རྒྱས་མཐོང་བའི་
རྒྱུས་འཕགས་པའི་དགའ་བ་དང༌། དད་པ་སྐྱེ་བར་འགྱུར་རོ། །དེ་འཆི་བའི་དུས་བྱས་ནས་ཀྱང་སངས་རྒྱས་ཀྱི་ཞིང་ཡོངས་སུ་དག་པ་སྟོང་པ་མ་ཡིན་པ་དག་ཏུ་སྐྱེ་བར་འགྱུར་རོ། །དེ་
དེར་ཡང་མྱུར་དུ་ས་བཅུ་འཐོབ་པར་འགྱུར་རོ། །དེ་ས་བཅུ་ལ་གནས་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ། །སྐྱེས་བུ་

66-1-190b

དེ་མི་ཟད་པའི་སྤུབས་ལུང་བསྟན་པ་འདི་ཐོས་པ་ཙམ་གྱི་མོད་ལ་དེ་གལ་ཏེ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ་གོམས་པར་བྱེད་ན། དེ་འདི་ལྟ་སྟེ། སྦྱིན་པ་དང༌། སྙན་པར་སྨྲ་བ་དང༌།
དོན་བྱེད་པ་དང༌། དོན་མཐུན་པས་བརྩོན་འགྲུས་དང༌། སྟོབས་དང༌། སྤྲོ་བ་དང༌། བློ་དང༌། ཕ་རོལ་གནོན་པ་དམ་པ་དེ་ལྟ་བུ་དང་ལྡན་པར་འགྱུར་རོ། །ལྷའི་དབང་པོ་དང༌། ཀླུའི་དབང་པོ་
དང༌། གནོད་སྦྱིན་གྱི་དབང་པོ་དང༌། ལྷ་མ་ཡིན་གྱི་དབང་པོ་དང༌། ནམ་མཁའ་ལྡིང་གི་དབང་པོ་དང༌། མིའམ་ཅིའི་དབང་པོ་དང༌། ལྟོ་འཕྱེ་ཆེན་པོའི་དབང་པོ་དང༌། མིའི་དབང་པོ་ཐམས་
ཅད་ཀྱིས་དད་པར་བྱ་བའི་འོས་སུ་གྱུར་པ་ཡིན། མཆོད་པའི་འོས་སུ་གྱུར་པ་དང༌། ཕྱག་བྱ་བའི་འོས་སུ་གྱུར་པ་ཡིན། དྲན་པར་བྱ་བའི་འོས་སུ་གྱུར་པ་ཡིན། མངོན་པར་དགའ་བར་བྱ་
བའི་འོས་སུ་གྱུར་པ་དང༌། རབ་ཏུ་བསྲུང་བའི་འོས་སུ་གྱུར་པ་ཡིན་པ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་རོ། །
སྐྱེས་བུ་དེ་མི་ཟད་པའི་སྤུབས་ལུང་བསྟན་པ་འདི་ཐོས་པ་ཙམ་གྱི་མོད་ལ་གལ་ཏེ་བཟོད་པའི་ཕ་རོལ་ཏུ་ཕྱིན་པ་ལ་གོམས་པར་བྱེད་ན། དེ་སེམས་ཅན་ཐམས་ཅད་དང་བྲལ་བ་དང༌། མི་
དམིགས་པ་དང་ལྡན་པ་དང༌། འཕགས་པས་བྱིན་གྱིས་བརླབས་པ་དང༌། ཆོས་ལ་དམིགས་པའི་བཟོད་པ་དེ་ལྟ་བུ་ཐོབ་པར་འགྱུར་ཏེ། དེས་ཀྱང་དེའི་ཡན་ལག་དང་ཉིང་ལག་དག་ཕྱུང་

66-1-191a

ཞིང་བཅད་ནའང་སེམས་ཀྱི་སྐད་ཅིག་གཅིག་ཀྱང་ཁྲོ་བ་བསྐྱེད་པར་མི་འགྱུར་ཞིང་ཁྲོ་བ་ཐམས་ཅད་སྤངས་པར་འགྱུར། །ལྷའི་དབང་པོ་ཐམས་ཅད་ནས་
མིའི་དབང་པོ་ཐམས་ཅད་ཀྱི་བར་གྱིས་དད་པར་བྱ་བའི་འོས་སུ་གྱུར་པ་ནས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་
འགྱུར་རོ། །དེ་བཞིན་དུ་སྐྱེས་བུ་དེ་མི་ཟད་པའི་སྤུབས་ལུང་བསྟན་པ་འདི་ཐོས་པ་ཙམ་གྱི་མོད་ལ་གལ་ཏེ་བསམ་གཏན་གྱི་ཕ་རོལ་ཏུ་ཕྱིན་པ་ལ་གོམས་པར་བྱེད་ན། མྱུར་
དུ་འཕགས་པས་བྱིན་གྱིས་བརླབས་པ་དང༌། ཆོས་ལ་དམིགས་པའི་བསམ་གཏན་དང༌། རྣམ་པར་ཐར་པ་དང༌། གཟུགས་མེད་པའི་སྙོམས་པར་འཇུག་པ་དང༌། ཏིང་ངེ་
འཛིན་གྱི་སྒོ་དང༌། གཟུངས་ཀྱི་སྒོ་དང༌། བཟོད་པའི་སྒོ་དེ་ལྟ་བུ་བྱེ་བ་ཕྲག་བརྒྱ་སྟོང་ཐོབ་པར་འགྱུར་རོ། །དུས་ཐམས་ཅད་དུ་སངས་རྒྱས་ཐམས་ཅད་ཀྱིས་དགོངས་པར་
འགྱུར་རོ། །དེ་ལྷའི་དབང་པོ་ཐམས་ཅད་ནས་མིའི་དབང་པོ་ཐམས་ཅད་ཀྱི་བར་གྱིས་བསམ་པར་འགྱུར་ཞིང་དད་པར་བྱ་བའི་འོས་སུ་གྱུར་པ་ནས་མྱུར་དུ་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བའི་བར་དུ་འགྱུར་རོ། །རིགས་ཀྱི་བུ། གང་ལ་ལ་མི་ཟད་པའི་སྤུབས་ལུང་བསྟན་པ་ཞེས་བྱ་བ་འདི་

66-1-191b

ལན་གཅིག་ཙམ་སེམས་རྩེ་གཅིག་པས་ཉན་པར་བྱེད་ན། དེ་ལ་ལྷག་པར་ཡང་དགའ་བ་དང༌། དད་པ་དང༌། ཉེ་བར་རྟོག་པ་ཀུན་ཏུ་སྐྱེད་པར་བྱེད་དོ། །དེ་ལས་ཀྱི་སྒྲིབ་པ་དང༌། སེམས་
ཀྱི་སྒྲིབ་པ་དང༌། ཆོས་ཀྱི་སྒྲིབ་པ་དང༌། ཉོན་མོངས་པའི་སྒྲིབ་པ་དགེ་བའི་རྩ་བ་ཐམས་ཅད་ཀྱི་བགེགས་བྱེད་པ། འཕངས་པ། སོ་སོར་མ་བརྟེན་པ། མ་ཟད་པ། མ་སྦྱངས་པ་གངྒཱའི་
ཀླུང་གི་བྱེ་མ་སྙེད་ཀྱང་མ་ལུས་པར་ཟད་པར་འགྱུར་ཏེ། དེ་ལ་འབྲས་བུ་འགྲུབ་པར་མི་འགྱུར་རོ། །མཚམས་མེད་པ་བྱེད་པ་དང༌། དམ་པའི་ཆོས་སྤོང་བར་བྱེད་པ་དང༌། འཕགས་
པ་ལ་སྐུར་བ་འདེབས་པར་བྱེད་པའི་ལས་རྣམས་ནི། མ་གཏོགས་སོ། །དེ་གང་གི་ཚེ་འཕགས་པ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གོམས་པར་བྱེད་ན། དེ་སངས་རྒྱས་
ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །བྱང་ཆུབ་སེམས་དཔའ་དང༌། རང་རྒྱལ་པ་དང༌། དགྲ་བཅོམ་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །དབེན་
པ་ལ་མངོན་པར་དགའ་བར་འགྱུར་རོ། །གང་དག་གིས་དེ་ལ་འཕགས་པའི་ཤེས་རབ་ཀྱི་དབང་པོ་ལེགས་པར་སྦྱངས་པར་བྱས་པ་དང༌། ཤིན་ཏུ་མཐར་ཕྱིན་པར་འགྱུར་བའི་ཆོས་
དེ་ལྟ་བུ་དག་དེའི་སེམས་དང་སེམས་ལས་བྱུང་བ་དག་གི་ནང་དུ་སྐྱེ་བར་འགྱུར་རོ། །དེ་ཆོས་ཐམས་ཅད་ལ་ཞུགས་པར་འགྱུར་ཞིང་ཐེ་ཚོམ་མེད་པ་དང༌། ཐེ་ཚོམ་ལས་བརྒལ་བར་

66-1-192a

འགྱུར་རོ། །ལྷ་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་མི་བརྫི་བར་འགྱུར་རོ། །དེ་ལྷའི་དབང་པོ་ཐམས་ཅད་དང༌། གནོད་སྦྱིན་གྱི་དབང་པོ་དང༌། ལྷ་
མ་ཡིན་གྱི་དབང་པོ་དང༌། ནམ་མཁའ་ལྡིང་གི་དབང་པོ་དང༌། མིའམ་ཅིའི་དབང་པོ་དང༌། མིའི་དབང་པོ་ཐམས་ཅད་ཀྱིས་དད་པར་བྱ་བའི་འོས་སུ་གྱུར་པ་དང༌། དྲན་པར་བྱ་བའི་
འོས་སུ་གྱུར་པ་དང༌། མངོན་པར་དགའ་བར་བྱ་བའི་འོས་སུ་གྱུར་པ་དང༌། མཆོད་པ་བྱ་བའི་འོས་སུ་གྱུར་པ་དང༌། ཕྱག་བྱ་བའི་འོས་སུ་གྱུར་པ་དང༌། རབ་ཏུ་བསྲུང་བའི་
འོས་སུ་གྱུར་པ་ཡིན་ནོ། །དེ་ཕྱི་མའི་དུས་ན་འཆི་བའི་ཚེ་ཕྱོགས་བཅུ་ཀུན་ཏུ་གོམས་པའི་སངས་རྒྱས་བཅོམ་ལྡན་འདས་དག་མཐོང་བར་འགྱུར་རོ། །སངས་རྒྱས་བཅོམ་
ལྡན་འདས་དེ་དག་ཀྱང་དེ་ལ་ཕྱག་རྐྱོང་བར་མཛད་ཅིང་དེ་ལ་འདི་སྐད་དུ་སྐྱེས་བུ་དམ་པ་ངེད་ཀྱི་སངས་རྒྱས་ཀྱི་ཞིང་ཡོངས་སུ་དག་པར་ཚུར་ཤོག །དེར་གནས་པར་བྱོས་ཤིག །
དེར་ངེད་ཀྱིས་རིགས་པས་ས་བཅུ་ལ་གཞག་པར་མཛད་དོ། །ཞེས་ཀྱང་གསུང་བར་འགྱུར་རོ། །དེ་སངས་རྒྱས་མཐོང་བ་དང༌། འཕགས་པའི་དགའ་བ་དང༌། དད་པ་དེས་འཆི་བའི་
དུས་བྱས་ནས་སངས་རྒྱས་ཀྱི་ཞིང་ཡོངས་སུ་དག་པ་སྟོང་པ་མ་ཡིན་པ་དེ་དག་ཏུ་སྐྱེ་བར་འགྱུར་རོ། །དེ་དེར་ཡང་ས་བཅུ་ཐོབ་ཅིང་རིང་པོ་མི་ཐོགས་པར་བླ་ན་མེད་པ་ཡང་དག་

66-1-192b

པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱའོ། །རིགས་ཀྱི་བུ། མི་ཟད་པའི་སྤུབས་ལུང་བསྟན་པ་ཆེན་པོ་འདི་ནི། དེ་ལྟར་ཕན་ཡོན་ཆེ་བ་ཡིན་ནོ། །སངས་རྒྱས་ཀྱི་
ཞིང་ཡོངས་སུ་དག་པ་ཐམས་ཅད་ནས་སྨད་ཅིང་བོར་བ་མཚམས་མེད་པ་བྱེད་པ་དང༌། དམ་པའི་ཆོས་སྤོང་བ་དང༌། འཕགས་པ་ལ་སྐུར་བ་འདེབས་པ་དང༌། ལྟུང་བའི་རྩ་བ་བྱུང་བའི་
སེམས་ཅན་གང་མི་ཟད་པའི་སྤུབས་ལུང་བསྟན་པ་ཆེན་པོ་འདི་ཐོས་ནས་བྱམས་པའི་སེམས་དང་ལྡན་པ་དང༌། སེམས་ཅན་ཐམས་ཅད་ལ་སྙིང་བརྩེ་བའི་སེམས་དང་ལྡན་པ་དང༌།
མཉམ་པའི་སེམས་དང་ལྡན་པ་དང༌། ཕྲ་མ་མི་བྱེད་པའི་སེམས་དང་ལྡན་པ་དང༌། ཚིག་ཀྱལ་བ་མི་སྨྲ་བའི་སེམས་དང་ལྡན་པས་ལོ་བདུན་དུ་གནས་པར་བྱེད་ཅིང་རྟག་ཏུ་སངས་
རྒྱས་རྗེས་སུ་དྲན་པ་སྒོམ་པར་བྱེད་ལ། ཉིན་ལན་གསུམ་མཚན་ལན་གསུམ་དུ་ཆོས་གོས་ཕྲག་པ་གཅིག་ཏུ་བགོས་ནས་པུས་མོའི་ལྷ་ང་གཉི་ག་ས་ལ་བཙུགས་ཏེ་ཐལ་མོ་སྦྱར་ནས་
མངོན་དུ་སངས་རྒྱས་ཡིད་ལ་བྱེད་པས་མི་ཟད་པའི་སྤུབས་ལུང་བསྟན་པ་འདི་དྲན་པར་བྱེད་ན། ལོ་བདུན་འདས་ནས་དེའི་ལས་དྲག་པོ་ཐམས་ཅད་མ་ལུས་པར་ཟད་པར་འགྱུར་ཞིང་
སྦྱངས་པར་འགྱུར་ཏེ། རིགས་ཀྱི་བུ། མི་ཟད་པའི་སྤུབས་ལུང་བསྟན་པ་ཆེན་པོ་འདི་ནི། དེ་ལྟར་རྫུ་འཕྲུལ་ཆེ་བ་ཡིན་ནོ། །འདིར་དབང་ཕྱུག་ལ་མངོན་པར་འདོད་པའི་བུད་མེད་གང་

66-1-193a

ཞིག་མི་ཟད་པའི་སྦུབས་ལུང་བསྟན་པ་འདི་ཐོས་ནས་ཟླ་བ་བདུན་དུ་ཉིན་ལན་གསུམ་མཚན་ལན་གསུམ་པུས་མོའི་ལྷ་ང་གཉིས་ཀ་ས་ལ་བཙུགས་
ཏེ་ཐལ་མོ་སྦྱར་ནས་མདུན་དུ་མངོན་དུ་སངས་རྒྱས་ཡིད་ལ་བྱེད་པས་མི་ཟད་པའི་སྦུབས་ལུང་བསྟན་པ་འདི་དྲན་པར་བྱེད་ན་བུད་མེད་དེ་རིས་མཐུན་པར་དབང་ཕྱུག་ཆེན་པོ་ཐོབ་
པར་འགྱུར་རོ། །ཕྱིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་བར་དུ་རང་གི་སྨོན་ལམ་མ་གཏོགས་པར་འཁོར་བར་བུད་མེད་ཀྱི་དངོས་པོ་ཐོབ་པར་མི་འགྱུར་
རོ༑ ༑ཁྱོ་མངོན་པར་འདོད་པའི་བུད་མེད་གང་ཞེས་བྱ་བ་ནས་རིགས་མངོན་པར་འདོད་པའི་བུད་མེད་གང་ཞེས་བྱ་བའི་བར་དང༌། ནོར་མངོན་པར་འདོད་པའི་བུད་མེད་གང་
ཞེས་བྱ་བའི་བར་དང༌། མངལ་ན་བུ་ཡོད་པའི་ཁུར་གྱིས་སྐྱོ་བའི་བུད་མེད་གང་ཞེས་བྱ་བའི་བར་དང༌། བུ་མངོན་པར་འདོད་པའི་བུད་མེད་གང་ཞེས་བྱ་བའི་བར་དེ་ཁྲུས་བྱས་
ནས་བྱི་འཆོར་བ་སྲུང་བར་བྱེད་ཅིང་ཉིན་ལན་གསུམ་དབེན་པར། མཚན་ལན་གསུམ་དབེན་པར་པུས་མོའི་ལྷ་ང་གཉིས་ཀ་ས་ལ་བཙུགས་ཏེ་ཐལ་མོ་སྦྱར་བ་རབ་ཏུ་བཏུད་
ནས་མདུན་དུ་མངོན་དུ་སངས་རྒྱས་ཡིད་ལ་བྱེད་པས་མི་ཟད་པའི་སྦུབས་ལུང་བསྟན་པ་ཆེན་པོ་འདི་དྲན་པར་བྱེད་ན། བུད་མེད་དེ་བུ་ཇི་ལྟ་བུ་འདོད་པ་དེ་ལྟ་བུ་འབྱུང་བར་

66-1-193b

འགྱུར་རོ། །བླ་ན་མེད་པའི་ཡོངས་སུ་མྱ་ངན་ལས་འདས་པའི་བར་དུ་འང་རང་གི་སྨོན་ལམ་མ་གཏོགས་པར་དེའི་བུད་མེད་ཐོབ་པའི་ཐ་མ་ཡིན་ནོ། །མི་ཟད་པའི་སྦུབས་ལུང་བསྟན་པ་
ཆེན་པོ་འདི་ནི། དེ་ལྟར་དོན་ཆེ་བ། དེ་ལྟར་ཕན་ཡོན་ཆེ་བ་སྟེ། ཁྱེད་ཀྱིས་སྔོན་མ་ཐོས་པ་ཡིན་ནོ། །ཏདྱ་ཐཱ། ཤ་ར་ཎ་བྱ་ཡ། ཤིཀྵ་བྱ་ཡ། སྨྲྀ་ཏི་བྱ་ཡ། བྲཧྨ་ནི་བྱ་ཡ། རྀདྡྷི་བྱ་ཡ།
ཨིནྡྲི་བྱ་ཡ། བ་ལ་བྱ་ཡ། བོ་དྷྱངྒ་བྱ་ཡ། ས་མཱ་དྷི་བྱ་ཡ། དྷཱ་ར་ཎཱི་བྱ་ཡ། ཀྵནྟི་བྱ་ཡ། དྷྱཱ་ན་བྱ་ཡ། ཨ་རཱུ་པ་བྱ་ཡ། ཨ་ནི་ན་ཛ་བྱ་ཡ། མཱ་རྒ་བྱ་ཡ། ཨ་བི་ཛྙཱ་བྱ་ཡ། པྲ་ཏི་ས་མ་
བིད་བྱ་ཡ། བྷུ་མི་བྱ་ཡ། བིདྱཱ་བྱ་ཡ། མཧཱ་མཻ་ཏྲི་བྱ་ཡ། མཧཱ་ཀ་རུ་ཎཻ་བྱ་ཡ། པྲྀ་ཐྭི་བྱ་ཡ། སཏྭ་བྱ་ཡ། དྷརྨ་བྱ་ཡ། ཏ་མོ་བྱ་ཡ། ཨཱ་ལོ་ཀ་བྱ་ཡ། པྲ་ཏི་བྷ་ས་བྱ་ཡ། པྲ་ཏི་ཤྲུད་ཀ་བྱ་
ཡ། ག་ག་ན་བྱ་ཡ། མ་རུ་ཏ་བྱ་ཡ། ཤཱུ་ནྱ་ཏཱ་བྱ་ཡ། པྲ་ཎི་ཧི་ཏ་བྱ་ཡ། ཨ་ནི་མ་ཏི་བྱ་ཡ། རུ་ཏ་བྱ་ཡ། གྷོ་ཥ་བྱ་ཡ། ཀིན་ཙ་ནཱ་བྱ་ཡ། ཨ་བྷི་ས་མ་ཡ་ཨ་ནུ་ན། ཨ་བ་ཧ། ཙ་ཙ་ཙ་ཙ།
ཙཱ་རཱ་ཙ། ཙ་ར་བི་མུ། ཙ་བི་ཙཀྵ་ཙ། ཀུ་ཙ་ཙཱ་ར་བི་མུ། བྱ་ཡ་བི་མུ། ཀྵ་ཡ་བི་མུ། ཨ་ས་མུ་དྲ། ཙ་ར་བི་མུ། ཙྪད་བི་མུ། ཨཱ་ཀཱ་ཤ་བི་མུ། བྱུ་པ་ཤ་མ་བི་མུ། ཨ་ནཱ་བྷ་ས་བི་མུ། ཨ་ཧ་
ཏ་བི་མུ། ཨཱ་ར་པཱ་ར་བི་མུ། ཨ་ར་པ་ར་བི་མུ། ཨུ་པ་ཤ་མ་ས་ལ་ལ་བི་མུ་སྭཱཧཱ། རིགས་ཀྱི་བུ། མི་ཟད་པའི་སྦུབས་ལུང་བསྟན་པ་ཆེན་པོ་དེ་ནི་འདི་ཡིན་ཏེ། ཡོན་ཏན་ཆེ་བ། དོན་

66-1-194a

ཆེ་བ། ཕན་ཡོན་ཆེ་བ། སེམས་ཅན་ཐམས་ཅད་དབང་དུ་བྱེད་པ། སེམས་ཅན་ཐམས་ཅད་ལ་ཕན་པར་བྱེད་པ། སེམས་ཅན་ཐམས་ཅད་འཁུར་བར་
བྱེད་པ། སྣང་བར་བྱེད་པ། ཉེ་བར་ཞི་བར་བྱེད་པ་ཡིན་ནོ། །ལོངས་ལ་ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་ཞུ་བའི་ཕྱིར་མི་མཇེད་ཀྱི་འཇིག་རྟེན་གྱི་ཁམས་སུ་སོང་ཞིག །དེ་
ནས་ཐམས་ཅད་དང་ལྡན་པའི་འཁོར་དེ་ངོ་མཚར་ཐོབ་ཅིང་ཤིན་ཏུ་དགའ་བ་ཐོབ་ནས་འདི་སྐད་ཅེས་གསོལ་ཏོ། །སངས་རྒྱས་བཅོམ་ལྡན་འདས་རྣམས་ཀྱི་སྒྲིབ་པ་མི་མངའ་བའི་ཡེ་ཤེས་
གཟིགས་པ་དང༌། ལུང་བསྟན་པ་གང་གིས་སེམས་ཅན་རྣམས་ཀྱི་ལས་ཀྱི་སྒྲིབ་པ་དགེ་བའི་རྩ་བ་ཐམས་ཅད་ལ་བགེགས་བགྱིད་པ་ཆུང་ངུ་དང༌། འབྲིང་དང༌། ཆེན་པོ་སྲ་བ་དག་མ་
ལུས་པར་བས་པར་འགྱུར་ཞིང་མྱུར་དུ་བྱང་གྲོལ་གྱི་བདེ་བའང་རྗེས་སུ་ཐོབ་པར་འགྱུར་བའི་ལུང་བསྟན་པ་ཆེན་པོ་དེ་ལྟ་བུ་དེ་བཞིན་གཤེགས་པས་བསྟན་པ་ནི་ངོ་མཚར་ལགས་སོ། །དེའི་
ཚེ་བྱང་ཆུབ་སེམས་དཔའ་སྤོས་ཀྱི་གླང་པོ་ཆེས་ཆེད་དུ་བརྗོད་པ་འདི་ཆེད་དུ་བརྗོད་དོ། །འཇིག་རྟེན་ཐམས་ཅད་སྒྲོལ་བགྱིད་པ། །མི་ཟད་སྤུབས་བཤད་ཇི་ལྟ་བར། །སེམས་ཅན་
དག་གི་ལས་རྣམས་ཀུན། །ཟད་བགྱིད་གཉིས་པ་མ་མཆིས་སོ། །འཁོར་བར་རང་གིས་ལས་གང་དག །བགྱིས་པ་རྣམས་ནི་རིང་དུ་སྤོང༌། །སྡུག་བསྔལ་ཀུན་ལས་

66-1-194b

གྲོལ་འགྱུར་ཞིང༌། །བསོད་ནམས་གཟི་བརྗིད་ལྡན་པར་འགྱུར། །སྲིད་པའི་རྒྱ་མཚོ་སྐེམ་བགྱིད་ཅིང༌། །སྡིག་པ་ཐམས་ཅད་འཇོམས་པར་བགྱིད། །གང་ན་འདྲེན་པ་བཞུགས་
འགྱུར་བའི། །ཞིང་དག་ཏུ་ནི་མྱུར་འགྲོ་བགྱིད། །སྡུག་བསྔལ་སྣོད་ཀྱི་འཁོར་བ་ན། །ཉེས་དམིགས་མང་པོ་མཐོང་ནས་ཀྱང༌། །ཉོན་མོངས་ཐམས་ཅད་སེལ་བགྱིད་ཅིང༌། །བྱང་
ཆུབ་དམ་པ་ཐོབ་པར་འགྱུར། །སེམས་ཅན་གང་ཚུལ་འདི་ཉན་ན། །ཐུབ་པར་དཀའ་བར་འགྱུར་བ་ལགས། །དེ་བས་བཀུར་སྟི་བགྱིས་ནས་མཉན། །དཔལ་ཀུན་ཐོབ་པར་བགྱིས་
པ་ལགས། བཙུན་པ་བཅོམ་ལྡན་འདས། མི་ཟད་པའི་སྦུབས་ལུང་བསྟན་པ་ཆེན་པོ་འདི་བདག་གིས་བཟུང་ལགས་ཏེ། མི་མཇེད་ཀྱི་འཇིག་རྟེན་གྱི་ཁམས་སུ་བདག་མཆིས་ལགས་
སོ༑ ༑ཡང་དེའི་ཚེ་འཁོར་དེ་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཏིང་ངེ་འཛིན་དག་ལས་འདས་ནས་རིང་པོ་མ་ལོན་པ་གྲངས་མེད་དཔག་ཏུ་མེད་པ་དག་གིས་ཚིག་མཐུན་
པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་ཀྱང་དེ་བཞིན་གཤེགས་པ་ཤཱཀྱ་ཐུབ་པ་ལ་བལྟ་བ་དང༌། ཕྱག་བགྱི་བ་དང༌། མཆོད་པ་དང༌། བསྙེན་བཀུར་
བགྱི་བ་དང༌། འདུས་པ་ཆེན་པོ་བལྟ་བ་དང༌། ཉི་མའི་སྙིང་པོའི་ཆོས་ཀྱི་རྣམ་གྲངས་སྔོན་ཆད་མཐོས་པ་ཉན་པར་འཚལ་ལགས་ན། བཅོམ་ལྡན་འདས། དེར་བདག་ཅག་མཆི་

66-1-195a

བར་གནང་བར་མཛད་དུ་གསོལ། དེ་ནས་དེ་བཞིན་གཤེགས་པ་རི་དབང་རྒྱལ་པོ་དེས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག་ཐམས་ཅད་ལྷན་
ཅིག་མཐུན་པར་བརྒྱ་བྱིན་གྱི་ཆ་བྱད་དང༌། སྤྱོད་ལམ་དང༌། རྟགས་དང༌། དབྱིབས་དག་དང༌། དབང་ཕྱུག་ལ་དབང་བས་དེངས་ཤིག །དེ་ནས་བྱང་ཆུབ་སེམས་དཔའ་སེམས་དཔའ་
ཆེན་པོ་སྤོས་ཀྱི་གླང་པོ་ཆེ་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་ཐམས་ཅད་དང་ལྷན་ཅིག་ཏུ་ཐམས་ཅད་འགྲོགས་ཤིང་མཐུན་པར་བརྒྱ་
བྱིན་གྱི་ཆ་བྱད་དང༌། སྤྱོད་ལམ་དང༌། རྟགས་དང༌། དབྱིབས་དག་དང༌། དབང་ཕྱུག་ལ་དབང་བར་བདག་ཉིད་མངོན་པར་སྤྲུལ་ནས་བཅོམ་ལྡན་འདས་དེ་བཞིན་གཤེགས་པ་
རི་དབང་རྒྱལ་པོའི་ཞབས་གཉིས་ལ་མགོ་པོས་ཕྱག་བཙལ་ཏེ་ལན་གསུམ་བསྐོར་བ་བྱས་ཏེ་དེ་ནས་ཆས་སོ། །དེ་དག་ཡུད་ཙམ་གྱིས་མི་མཇེད་ཀྱི་འཇིག་རྟེན་གྱི་ཁམས་འདིར་
ཕྱིན་ཏེ། དེ་དག་ཕྱིན་པའི་མདོ་ལ་སངས་རྒྱས་ཀྱི་ཞིང་མི་མཇེད་འདིར་བཅོམ་ལྡན་འདས་ཤཱཀྱ་ཐུབ་པ་དེ་ལ་མཆོད་པའི་ལས་བྱ་བའི་ཕྱིར་སྤོས་ཀྱི་ཆར་ཆེན་པོ་མངོན་པར་རབ་ཏུ་
ཕབ་སྟེ། འདི་ལྟ་སྟེ། ཙནྡན་གོ་ཤི་ཪྵ་དང༌། ཙནྡན་སྤྲུལ་གྱི་སྙིང་པོ་དང༌། ཏ་མ་ལའི་འདབ་མ་དང༌། ཨ་ག་རུ་དང༌། རྒྱ་སྤོས་དང༌། དུས་ཀྱི་རྗེས་སུ་འབྲང་བའི་ཙནྡན་གྱི་ཕྱེ་མའི་

66-1-195b

ཆར་མངོན་པར་རབ་ཏུ་ཕབ་བོ། །དེ་དག་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེར་དོང་སྟེ་ཕྱིན་ནས་ཀྱང་ཐམས་ཅད་བརྒྱ་བྱིན་གྱི་ཆ་བྱད་ཀྱིས་བཅོམ་ལྡན་འདས་ཀྱི་ཞབས་གཉིས་
ལ་མགོ་བོས་ཕྱག་བཙལ་ཏེ་ལན་གསུམ་བསྐོར་བ་བྱས་ནས་ཕྱོགས་གཅིག་ཏུ་འཁོད་དོ། །བཅོམ་ལྡན་འདས་ནི། དེའི་བར་དུ་ཡང་རྒྱལ་བོ་གཟུགས་ཅན་སྙིང་པོ་དང་ཐབས་ཅིག་
ཆོས་ཀྱིས་གནས་པའི་གཏམ་ཀུན་ཏུ་སྤྱོད་པར་མཛད་དོ། །ཡང་དེའི་ཚེ་ནུབ་ཕྱོགས་ལོགས་ཀྱི་ཕྱོགས་ཆ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་བཞི་
བཅུ་རྩ་གཉིས་ཀྱི་བྱེ་མ་སྙེད་འདས་པ་དེ་ན་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པར་གནས་པ་སྙིང་པོའི་རྒྱལ་མཚན་ཞེས་བྱ་བ་ཡོད་དོ། །སངས་རྒྱས་ཀྱི་ཞིང་སྙིང་
པོའི་རྒྱལ་མཚན་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་དཔལ་བརྩེགས་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་
གཞེས་ལ་འཁོར་བཞི་པོ་རྣམས་ཀྱི་བསམ་པ་ཇི་ལྟ་བ་བཞིན་དུ་སེམས་ཅན་རྣམས་ལ་ཆོས་ཀྱང་སྟོན་ཏོ། །འཁོར་དེ་ནའང་བྱང་ཆུབ་སེམས་དཔའ་སེམས་དཔའ་ཆེན་པོ་
སྣང་བའི་སྙིང་པོ་དཔལ་ཞེས་བྱ་བ་ཆོས་མཉན་པའི་ཕྱིར་འདུས་ཏེ་འདུག་པར་གྱུར་ཏོ། །དེས་ཀྱང་གྱེན་དུ་རྣམ་པར་བལྟས་སོ། །དེས་སྟེང་གི་ནམ་མཁའ་ལ་བྱང་ཆུབ་སེམས་

66-1-196a

དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་ནུབ་ཕྱོགས་ཀྱི་ཕྱོགས་ཆ་ནས་ཤར་ཕྱོགས་སུ་འགྲོ་བ་དག་མཐོང་ངོ༌། །དེ་གང་དུ་བྱང་
ཆུབ་སེམས་དཔའ་སེམས་དཔའ་ཆེན་པོ་དེ་དག་འདོང་བའི་ཤར་ཕྱོགས་ལ་རྣམ་པར་བལྟས་ཏེ། དེས་དེར་སྣང་བ་ཆེན་པོ་མཐོང་ནས་དེ་བཞིན་གཤེགས་པ་ཡེ་ཤེས་
དཔལ་བརྩེགས་རྒྱལ་པོ་ལ་ཡོངས་སུ་ཞུས་སོ། །ཞེས་བྱ་བ་ནས་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་བྱང་ཆུབ་སེམས་དཔའ་སེམས་དཔའ་ཆེན་
པོ་སྣང་བའི་སྙིང་པོ་དཔལ་ལ་འདི་སྐད་ཅེས་བཀའ་སྩལ་ཏོ། །ཞེས་བྱ་བའི་བར་དང༌། རིགས་ཀྱི་བུ་ཤར་ཕྱོགས་ཀྱི་ཕྱོགས་ཆ་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་བཞི་བཅུ་
རྩ་གཉིས་ཀྱི་བྱེ་མ་སྙེད་འདས་ནས་སྙིགས་མ་ལྔ་དང་ལྡན་པར་གནས་པ་དེ་ན་འཇིག་རྟེན་གྱི་ཁམས་མི་མཇེད་ཅེས་བྱ་བ་ཡོད་དེ། དེ་ན་སངས་རྒྱས་བཅོམ་ལྡན་འདས་དེ་
བཞིན་གཤེགས་པ་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །ཞེས་བྱ་བའི་བར་དང༌། དེའི་ཚེ་དེ་ན་འདུས་པ་ཆེན་པོ་ཡོད་དེ། དེ་ན་དེ་བཞིན་
གཤེགས་པ་དེ་ཆོས་ཀྱི་ཚུལ་དང༌། དཀོན་མཆོག་གསུམ་གྱི་གདུང་རིང་དུ་གནས་པར་མཛད་པའི་ཕྱིར་དང༌། ཆོས་ཀྱིས་གནས་པ་ཉིད་རྒྱུན་མི་གཅད་པའི་ཕྱིར་དང༌། བདུད་

66-1-196b

ཀྱི་ཡུལ་རྣམ་པར་འཇིག་པར་མཛད་པའི་ཕྱིར་དང༌། ཆོས་ཀྱི་རྒྱལ་མཚན་བསྒྲེང་བར་མཛད་པའི་ཕྱིར་ཐེག་པ་གསུམ་རྣམ་པར་གཏན་ལ་དབབ་པ་བསྟན་པའི་སྒོའི་ཆོས་ཀྱི་རྣམ་
གྲངས་རབ་ཏུ་སྟོན་ཏོ། །དེར་དེ་བཞིན་གཤེགས་པ་ཐམས་ཅད་གཤེགས་ནས་རིན་པོ་ཆེ་ཏོག་ཅེས་བྱ་བའི་གཟུངས་སྔགས་བཤད་ནས་ཀྱང་དེ་དག་གཤེགས་པར་མཛད་དོ། །ཡང་
དེ་བཞིན་གཤེགས་པ་ཤཱཀྱ་ཐུབ་པ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཉན་ཐོས་ཆེན་པོ་རྣམས་ཀྱི་འདུས་པ་ཆེན་པོ་ཡང་དག་པར་འདུས་པར་མཛད་
དེ༑ དེར་སོ་སོ་ཡང་དག་པར་རིག་པ་བཞི་དང་ལྡན་པའི་སྤྱན་གསུམ་དང༌། ཚངས་པའི་གནས་པ་དག་བསྟན་ཀྱང་ད་དུང་འཁོར་སངས་རྒྱས་ཀྱི་ཞིང་མི་མཇེད་ས་དང་ནམ་
མཁའི་ལམ་ཐམས་ཅད་མ་འདྲེས་པར་གང་བ་ཞིག་དེ་བཞིན་གཤེགས་པ་མཆོག་ཏུ་སྙན་པར་གསུང་བ་ཤཱཀྱ་ཐུབ་པའི་ཆོས་བསྟན་པས་ངོམས་པ་མེད་དོ། །ཞེས་བྱ་བའི་
པར་ཇི་ལྟར་སྔར་གསུངས་པ་བཞིན་ཏེ། རིགས་ཀྱི་བུ། ཁྱོད་ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་ཞུ་བའི་ཕྱིར་མི་མཇེད་ཀྱི་འཇིག་རྟེན་གྱི་ཁམས་སུ་འགྲོ་བར་
སྟོན། དེར་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་

66-1-197a

ལ་ངས་དད་པ་སྦྱིན་པར་མཛད་དོ། །དེར་སྨོན་པ་མེད་པ་དང་རྗེས་སུ་མཐུན་བའི་བཟོད་པ་མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་
ཐམས་ཅད་ཀུན་ཏུ་ཟད་པར་བྱེད་པ། གཟུགས་ཀྱི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་མེད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། ང་
རྒྱལ་དང༌། ལྷག་པའི་ང་རྒྱལ་དང༌། ངའོ་སྙམ་པའི་ང་རྒྱལ་ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་ཟད་པ་ཤེས་པ་སྐྱེ་བའི་བར་བྱེད་པ། མི་སྐྱེ་བ་ཤེས་པ་རྟོགས་
པར་བྱེད་པ། མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བྱེད་པ། སྡུག་བསྔལ་གྱི་ཁུར་འདོར་བར་བྱེད་པ་འདི་བསྐུར་བར་མཛད་དོ། །ཏདྱ་ཐཱ། ཤ་ན་ཤ་བ།
མ་ཤ་ན་ཤ་བ། ཨ་བཀྵ་ཤ་པ། ཀྵུ་ཀྵུ་ཏ་ཤ་པ། ཙཀྵུ་ཤ་བ། ཤྲོ་ཏྲ་ཤ་བ། གྷྲཱ་ཎ་ཤ་བ། ཛི་ཧྭ་ཤ་བ། ཀཱ་ཡ་ཤ་བ། མ་ན་ཤ་བ། ཀྵུ་བྷ་བི་དྷ། ཙཀྵུ་པྲ་ཏི་བི་ཤ་བ། ཤྲོ་ཏྲ་ཨ་
བྷཀྵ་བྷ༑ གྷྲཱ་ཎ་ཏེ་ཛ་ཀྵ་བྷ། ཛི་ཧྭ་བཱ་ཡུ་ཀྵ་བྷ། ཀཱ་ཡ་ཀྲ་མ་ཀྵ་བྷ། མ་ན་ཨོ་ཛ། ཨཱ་ལོ་ཀ་ཛྙཱ་ཡཀྵ་བྷ། བི་ཛ་སཾ་ཀྲ་མ་ཀྵ་བྷ། ཨངྒ་ར་ཁ་གྷ་ཀྵ་བྷ། ས་མཱ་རོ་བ་བྱ་ཡཀྵ་བྷ། ཤ་མ་
ཀ་ན་ཀྵ་བྷ། ཀྵ་ཡ་ཀ་ར་ས་ཀྵ་བྷ། ཤཱནྟ་པྱ་ཏྱེ་སྠ་ཀྵ་བྷ། ན་ཏོ་ཏཻ་ཏ་ཏོ་ན། ཨ་ཙ་ནཻ་ན་ན་ཏོ་ན། ན་གྷ་བ་ན་ཡིན་ཏོ་ན། ཨེ་ཤ་ཨེ་བཱནྟོ་དུ་ཁ་སྱ་སྭཱཧཱ། རིགས་ཀྱི་བུ། སྨོན་པ་མེད་པ་དང་

66-1-197b

རྗེས་སུ་མཐུན་པའི་གཟུངས་སྔགས་དེ་ནི། འདི་ཡིན་ཏེ། མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་ཀྱི་འདོད་ཆགས་
ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་སྡུག་བསྔལ་གྱི་ཁུར་ཐམས་ཅད་འདོར་བར་བྱེད་པའི་བར་ཡིན་ནོ། །ལོངས་ལ་མི་མཇེད་ཀྱི་འཇིག་རྟེན་གྱི་ཁམས་སུ་སོང་ཞིག །བའི་
བཀས་དེ་བཞིན་གཤེགས་པ་ཤཱཀྱ་ཐུབ་པ་དེ་ལ་གནོད་པ་ཆུང་ངམ། བསྐྱོད་པ་ཡང་ངམ། སྟོབས་དང༌། བདེ་བར་རེག་པ་ལ་གནས་སམ་ཞེས་ཀྱང་ཞུས་ལ། དེ་ལ་འདི་སྐད་དུ་ནུབ་
ཕྱོགས་ཀྱི་ཕྱོགས་ཆ་ན་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་བཞི་བཅུ་རྩ་གཉིས་ཀྱི་བྱེ་མ་སྙེད་འདས་པ་དེ་ན་སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པར་
གནས་པ་སྙིང་པོའི་རྒྱལ་མཚན་ཞེས་བྱ་བ་མཆིས་སོ། །སངས་རྒྱས་ཀྱི་ཞིང་སྙིང་པོའི་རྒྱལ་མཚན་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་ཡེ་ཤེས་དཔལ་བརྩེགས་རྒྱལ་པོ་ཞེས་བགྱི་བ་བཞུགས་ཏེ་འཚོ་ཞིང་གཞེས་ལ་འཁོར་བཞི་པོ་རྣམས་ཀྱི་བསམ་པ་ཇི་ལྟ་བ་བཞིན་དུ་སེམས་ཅན་རྣམས་ལ་ཆོས་ཀྱང་སྟོན་ཏོ། །
དེ་བཞིན་གཤེགས་པ་དེས་ཀྱང་བདག་དེ་ནས་འདིར་བཅོམ་ལྡན་འདས་ལ་ཡོངས་སུ་ཞུ་བའི་སླད་དུ་བཏང་བ་ལགས་ན། བཙུན་པ་བཅོམ་ལྡན་འདས། ཅི་སྙུང་བ་མི་མངའ་ལགས་

66-1-198a

སམ༑ གནོད་པ་ཆུང་ངམ། ཁྱོད་ཀྱི་འཁོར་བྲོ་འཚལ་བ་མ་མཆིས་ལགས་སམ། དམ་པའི་ཆོས་ཉན་པར་འཚལ་བ་དག་ལགས་སམ། ཇི་ལྟར་
ཐོས་པ་བཞིན་དུ་ཆོས་དང་ལྡན་པ་ལགས་སམ། ཆོས་དེ་ལ་ནན་ཏན་སྙིང་པོར་བགྱིད་པ་ལགས་སམ། ཆོས་ཀྱིས་གནས་པ་དང་ལྡན་པར་གནས་ལགས་སམ། ཁྱོད་ཀྱི་
སངས་རྒྱས་ཀྱི་ཞིང་འདིར་བདུད་ཀྱི་ཡུལ་དང༌། ཀླུའི་ཡུལ་བཅོམ་ལགས་སམ། སངས་རྒྱས་གཅིག་གི་ཡུལ་ལགས་སམ། འདིར་ཁྱོད་ཀྱི་ཆོས་ཀྱི་འཁོར་ལོ་ཐོགས་པ་མ་
མཆིས་པར་བསྐོར་བར་མཛད་ལགས་སམ། གང་ལ་ལ་སངས་རྒྱས་ཀྱི་ཡུལ་འདིར་ཆོས་མ་ལགས་པའི་འཁོར་ལོ་བསྐོར་བ་དེའི་སླད་དུ་ཡང་དེ་བཞིན་གཤེགས་
པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་དཔལ་བརྩེགས་རྒྱལ་པོ་དེས་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་
མཛད་པའི་འོད་ཟེར་གྱི་ལེའུ་དང༌། སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་འདི་ལ་དད་པར་སྩོལ་བར་མཛད་ཅིང༌། དེ་ནས་ཀྱང་སྨོན་པ་མེད་
པ་དང་རྗེས་སུ་མཐུན་པའི་གཟུངས་སྔགས་མཐུ་སྟོབས་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཀུན་ཏུ་ཟད་པར་བྱེད་པ། གཟུགས་ཀྱི་འདོད་ཆགས་

66-1-198b

ཐམས་ཅད་ཀུན་ཏུ་ཟད་པར་བྱེད་པ་ཞེས་བྱ་བ་ནས་སྡུག་བསྔལ་གྱི་ཁུར་ཐམས་ཅད་འདོར་བར་བྱེད་པ་འདི་དེས་བསྐུར་ལགས་སོ། །ཞེས་བྱ་བའི་བར་གསོལ་ཅིག་ཅེས་བྱ་བ་སྔ་མ་བཞིན་
ནོ༑ ༑དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་སྙིང་པོ་དཔལ་དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། སྨོན་པ་མེད་པ་དང་རྗེས་སུ་མཐུན་
པའི་གཟུངས་སྔགས་ཀྱི་ཕན་ཡོན་བདག་གིས་བཟུང་ལགས་ན། བཙུན་པ་བཅོམ་ལྡན་འདས། སངས་རྒྱས་ཀྱི་ཞིང་མི་མཇེད་དེར་མཆི་བ་ལ་འཇིགས་པ་འབའ་ཞིག་མཆིས་ལགས་
སོ༑ ༑དེ་ཅིའི་སླད་དུ་ཞེ་ན། ད་ལྟར་བཅོམ་ལྡན་འདས་ལ་བདག་གིས་མངོན་དུ་ཐོས་ཤིང་མངོན་དུ་ཡོངས་སུ་བཟུང་ལགས་ཏེ། འདི་ལྟར་སངས་རྒྱས་ཀྱི་ཞིང་མི་མཇེད་དེ་ན་སེམས་
ཅན་རྣམས་མཆོག་ཏུ་ལྟ་བ་མི་ཟད་པས་སྡུག་བསྔལ་ཐོབ་པར་གྱུར་པ། མཆོག་ཏུ་འདོད་ཆགས་ཀྱི་ཤས་ཆེ་བ། དམུས་ལོང་དང་འདྲ་བ་དག་ལགས་ཏེ་ཞེས་བྱ་བ་ནས་བུད་མེད་ཀྱི་ཉེས་
པས་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་དང༌། ཡུད་ཙམ་ཁོ་ནས་མནར་མེད་པར་མཆི་བར་འགྱུར་བའི་སླད་དུའོ། །ཞེས་བྱ་བའི་བར་སྔ་མ་བཞིན་ནོ། །དེ་
ནས་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་སྙིང་པོ་དཔལ་ལ་འདི་སྐད་ཅེས་བཀའ་སྩལ་ཏོ། །

66-1-199a

རིགས་ཀྱི་བུ། ལན་ཐོབ་ཅིག །ལན་ཐོབ་ཅིག །འོ་ན་ཁྱོད་ཀྱིས་ཞག་དགུ་ལ་གླིང་བཞི་པ་བར་མའི་སངས་རྒྱས་ཀྱི་ཞིང་མི་མཇེད་དེར་བྱའི་རྒྱལ་པོ་ན་མ་མཁའ་
ལྡིང་གི་ཆ་བྱད་ཀྱིས་རྒྱ་མཚོ་ཆེན་པོར་ཀླུ་བྱེ་བ་ཕྲག་དྲུག་ཅུ་རྩ་བཞི་འཇིགས་པའི་རྐྱེན་ཀུན་ཏུ་བསྟན་པའི་རྐྱེན་གྱིས་སྐྱབས་གསུམ་དུ་འགྲོ་བ་ལ་རྣམ་པར་མ་བཀོད་དམ། བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དུ་མ་བཅུག་གམ། དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་དེ་ལྟ་ལགས་སོ། །ཇི་སྐད་གསུངས་པ་དེ་
ལྟ་ལགས་ཏེ། བདག་གིས་ཀླུ་བྱེ་བ་ཕྲག་དྲུག་ཅུ་རྩ་བཞི་པོ་དེ་དག་འཇིགས་པར་ཀུན་ཏུ་བསྟན་པའི་རྐྱེན་གྱིས་བྱང་ཆུབ་ཀྱི་བར་ལ་རབ་ཏུ་བཀོད་ལགས་སོ། །རིགས་ཀྱི་བུ། འོ་ན་ཁྱོད་ཀྱིས་
གླིང་བཞི་པ་བར་མ་དེ་ན་གང་ན་ཆར་པ་མེད་པ་དེར་གང་བསྟན་པ་ལས་དེ་ན་གནས་པའི་ཀླུ་ཐམས་ཅད་འཁྲུག་པར་འགྱུར་ཞིང་དེ་དག་འཁྲུགས་ནས་ཀྱང་ཞག་བདུན་དུ་ཆར་པ་མངོན་པར་
རབ་ཏུ་འབེབས་པར་བྱེད་པའི་གླང་པོ་ཆེའི་ཀླུ་ཆེན་པོ་དག་དང༌། རྟའི་ཀླུ་ཆེན་པོ་དང༌། སྤྲུལ་གྱི་ཀླུ་ཆེན་པོ་དག་མ་བསྟན་ཏམ། དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས།
དེ་དེ་ལྟ་ལགས་ཏེ། སྔོན་གྱི་སྨོན་ལམ་གྱི་བྱེ་བྲག་གིས་ལགས་སོ། །བཅོམ་ལྡན་འདས་དེས་བཀའ་སྩལ་པ། ངས་ཁྱོད་དེར་མངགས་ན། དེར་ཇི་ལྟར་ཁྱོད་དངང་བར་བྱེད། བྱང་ཆུབ་

66-1-199b

སེམས་དཔའ་དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། འདི་ལྟ་སྟེ། རིན་པོ་ཆེའི་གཏེར་ཆེན་པོ་ཞིག་མཆིས་པར་གྱུར་ལ། དེ་ནས་སྐྱེས་བུ་མཁས་པའི་རང་བཞིན་
ཅན་ལ་ལ་དེར་མཆིས་ནས་སེན་མོ་དག་གིས་རྐོ་བར་བགྱིད་ན། དེ་ཇི་ལྟ་ཇི་ལྟར་སེན་མོ་དག་གིས་རྐོ་བར་བགྱིད་པ་དེ་ལྟ་དེ་ལྟར་རིན་པོ་ཆེའི་ཕུང་པོ་ཆེན་པོ་ཆེས་མང་དུ་རྙེད་པར་འགྱུར་
རོ༑ ༑བཙུན་པ་བཅོམ་ལྡན་འདས། དེ་དེ་བཞིན་དུ་མཁས་པས་དེ་བཞིན་གཤགས་པའི་གཏེར་ཡང་ཆིག་དེ་ལྟ་བུ་དག་གིས་ཇི་ལྟ་ཇི་ལྟར་ཕྱུང་བ་དེ་ལྟ་དེ་ལྟར་དེ་ནས་ཆོས་རིན་པོ་ཆེ་
རིན་ཐང་མ་མཆིས་པ་ཆེས་ཕལ་ཆེར་ཐོབ་པར་འགྱུར་ལགས་པས་དེར་སེམས་ཅན་ཡོངས་སུ་སྨིན་པར་བགྱི་བའི་སླད་དུ་ཆོས་ཀྱི་ཕྱག་རྒྱ་གང་གིས་དེ་བཞིན་གཤེགས་པའི་སྟོབས་
བསྐྱེད་པས་དེར་བདག་གིས་སེམས་ཅན་ཆེས་མང་པོ་ཡོངས་སུ་སྨིན་པར་བགྱིད་པའི་ཆོས་ཀྱི་ཕྱག་རྒྱ་ཆེས་མང་དུ་དེ་བཞིན་གཤེགས་པ་ལས་བདག་ཡོངས་སུ་ཚོལ་བར་བགྱིད་
ལགས་སོ། །དེ་ནས་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་སྙིང་པོ་དཔལ་ལ་འདི་སྐད་ཅེས་བཀའ་
སྩལ་ཏོ༑ ༑རིགས་ཀྱི་བུ། ངས་ལུང་བསྟན་པ་ཆེན་པོ་རིག་སྔགས་ཀྱི་རྟེན་ཅེས་བྱ་བ་ཁྱོད་ལ་སྦྱིན་པར་མཛད་དོ། །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་

66-1-200a

བའི་མདོ། བམ་པོ་བཞི་པ། ཏདྱ་ཐཱ། ས་ཏྲི་ར་ཎ་ཤ་མ། ས་མུ་ད་ཐཱ་ན་ཤ་མ། ཨ་བརྫ་ནཱ་ཤ་མ། སྭ་རཾ་ག་ཤ་ས་མ། སཾ་ཡོ་ག་ཤ་མ། བནྡྷ་ན་ཤ་མ། ས་མ་བི་
ས་ར་ཤ་མ། བཱ་ཏཱི་ན་ཤ་མ། ས་མཱ་ཀྲ་མ་ཤ་མ། ཨ་བིདྱཱ་ཤ་མ། སཾ་སྐཱ་ར་ཤ་མ། བི་ཛྙཱ་ན་ཤ་མ། ནཱ་མ་རཱུ་པ་ཤ་མ། ཥ་ཌཱ་ཡ་ཏ་ན་ཤ་མ། སྤཪྴ་ཤ་མ། བེ་ད་ན་ཤ་མ། ཏྲྀཥྞཱ་ཤ་
མ༑ ཨུ་པཱ་དན་ཤ་མ། བྷ་བ་ཤ་མ། ཛ་ཏི་ཤ་མ། ཛ་རཱ་མ་ར་ཎ་ཤ་མ། ཡཱ་བ་ད་སརྦ་མ་ནུ་ཥྱ་ཤ་མ། ཡཱ་བད་སརྦ་ཏྲཻ་དྷཱ་ཏུ་ཀ་སཾ་སྐྲྀ་ཏ་ཤ་མ། ཨཱ་ར་པཱ་ར་ཤ་མ། འདི་ནི། རིག་སྔགས་
ཀྱི་རྟེན་ལུང་སྟོན་པ་ཆེན་པོ་ཡིན་ཏེ། ལུང་བསྟན་པ་དེས་ན་དེར་སེམས་ཅན་རྣམས་ཀྱིས་ཐོས་པ་ཙམ་གྱིས་སྲེད་པ་ཆུང་ངུ་དང༌། འབྲིང་དང༌། རབ་དང༌། སྲིད་པའི་རྒྱུ་ཉོན་མོངས་
པ་རྣམས་རབ་ཏུ་ཞི་བར་འགྱུར་ཞིང་གཟུགས་དང༌། གཟུགས་མེད་པའི་སྲིད་པའི་རྒྱུ་བྱེད་པའི་ཉོན་མོངས་པ་རྣམས་རབ་ཏུ་ཞི་བར་འགྱུར་བ་ཡིན་ནོ། །ཉོན་མོངས་པ་གངྒཱའི་ཀླུང་གི་
བྱེ་མ་སྙེད་ཀྱང་བསྙིལ་བར་འགྱུར་རོ། །འགྲོ་བ་ལྔ་ལུས་དང༌། ངག་དང༌། ཡིད་ཀྱི་ཉེས་པར་སྤྱོད་པ་སྔོན་ཆད་བྱས་པ་འབྲས་བུ་མཐར་མ་ཕྱིན་པར་མ་སྦྱངས་པ་ཐམས་ཅད་ཀྱང་ལྡོག་
པར་འགྱུར་རོ། །རིག་སྔགས་ཀྱི་རྟེན་ལུང་སྟོན་པ་འདི་གང་གིས་རིས་མཐུན་པར་སེམས་རྩེ་གཅིག་པས་མཉན་ནས་ཉིན་ཞག་བདུན་དུ་ལས་གཞན་མི་བྱེད་པར་ཆོས་འདི་རྣམ་པར་

66-1-200b

སྒོམ་པར་བྱེད་ན། དགེ་བའི་ཕྱོགས་ཐམས་ཅད་ལས་ཡོངས་སུ་ཉམས་པར་བྱེད་པ་དང༌། བགེགས་བྱེད་པ་དང༌། ནོར་ཡོངས་སུ་ཉམས་པར་བྱེད་པ་དང༌། སྡུག་པའི་དངོས་པོ་དང་བྲལ་
བར་བྱེད་པ་དང༌། ལུས་ལ་ཀུན་ཏུ་གནོད་པར་བྱེད་པ་དང༌། སེམས་ཀུན་ཏུ་འཁྲུག་པར་བྱེད་པ་དང༌། དགེ་བ་ཐམས་ཅད་ལ་མངོན་པར་མི་དགའ་བར་བྱེད་པ་དང༌། མི་དགེ་བ་ཐམས་
ཅད་ལ་མངོན་པར་དགའ་བར་བྱེད་པའི་སྡིག་པའི་ལས་དེ་དག་ཐམས་ཅད་མ་ལུས་པར་འབྲས་བུ་མི་སྒྲུབ་པར་ཟད་པར་འགྱུར་ཏེ། མཚམས་མེད་པ་བྱེད་པ་དང༌། དམ་པའི་ཆོས་
སྤོང་བ་དང༌། འཕགས་པ་ལ་སྐུར་པ་འདེབས་པ་དང༌། ལྟུང་བའི་རྩ་བ་བྱུང་བ་ནི། མ་གཏོགས་སོ། །དེ་དགེ་བའི་རྩ་བ་དེ་ལྟ་བུ་ཀུན་ཏུ་སྤྱོད་པར་བྱེད་དེ། གལ་ཏེ་སྦྱིན་པའི་ཕ་རོལ་ཏུ་ཕྱིན་
པ་ཀུན་ཏུ་རྩོམ་པར་བྱེད་ན། དེ་སངས་རྒྱས་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །བྱང་ཆུབ་སེམས་དཔའ་དང༌། རྐྱེན་གྱི་རྒྱལ་བ་དང༌། དགྲ་བཅོམ་པ་ཐམས་ཅད་ཀྱིས་
ཀྱང་བྱིན་གྱིས་བརླབས་པར་འགྱུར་རོ། །དེའི་ཁྱིམ་ལོངས་སྤྱོད་ཟད་མི་ཤེས་པར་ཡང་འགྱུར་རོ། །ཞེས་བྱ་བ་ནས་སྔར་གསུངས་པ་བཞིན་ཚུལ་ཁྲིམས་དང༌། བཟོད་པ་དང༌། བརྩོན་འགྲུས་
དང༌། བསམ་གཏན་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གོམས་པར་བྱེད་ན། ལྷ་དང༌། ལྷ་མ་ཡིན་དུ་བཅས་པའི་འཇིག་རྟེན་གྱིས་མི་བརྫི་བར་འགྱུར་རོ། །ཞེས་བྱ་བའི་བར་དང༌། དེ་

66-1-201a

ལྷའི་དབང་པོ་ཐམས་ཅད་དང་ཞེས་བྱ་བ་ནས་མིའི་དབང་པོ་ཐམས་ཅད་ཀྱི་བར་གྱིས་དད་པར་བྱ་བའི་འོས་སུ་གྱུར་པ་ཡིན། དྲན་པར་བྱ་བའི་འོས་སུ་
གྱུར་པ་དང༌། མངོན་པར་དགའ་བར་བྱ་བའི་འོས་སུ་གྱུར་པ་དང༌། མཆོད་པའི་འོས་སུ་གྱུར་པ་དང༌། ཕྱག་བྱ་བའི་འོས་སུ་གྱུར་པ་དང༌། རབ་ཏུ་བསྲུང་བར་བྱ་བའི་འོས་སུ་གྱུར་པ་ཡིན་
ནོ༑ ༑དེ་ཕྱི་མའི་དུས་ན་འཆི་བའི་ཚེ་ཕྱོགས་བཅུ་ཀུན་ཏུ་སངས་རྒྱས་བཅོམ་ལྡན་འདས་དག་མཐོང་བར་འགྱུར་རོ། །སངས་རྒྱས་བཅོམ་ལྡན་འདས་དེ་དག་ཀྱང་དེ་ལ་ཕྱག་རྐྱོང་བར་
མཛད་ཅིང་དེ་ལ་འདི་སྐད་དུ། སྐྱེས་བུ་དམ་པ་དག་འོངས་པ་ལེགས་སོ། །ཚུར་ངེད་ཀྱི་སངས་རྒྱས་ཀྱི་ཞིང་ཡོངས་སུ་དག་པར་གནས་པར་བྱོས་ཤིག །དེར་ངེད་ཀྱིས་ཁྱོད་ས་
བཅུ་དག་ལ་གཞག་པར་མཛད་དོ། །ཞེས་ཀྱང་གསུང་བར་འགྱུར་རོ། །དེ་སངས་རྒྱས་མཐོང་བ་དང༌། འཕགས་པའི་དགའ་བ་དང༌། དད་པ་དེས་འཆི་བའི་དུས་བྱས་ནས་སངས་རྒྱས་
ཀྱི་ཞིང་སྟོང་པ་མ་ཡིན་པ་དེ་དག་ཏུ་སྐྱེ་བར་འགྱུར་ཏེ། དེ་དེར་ཡང་ས་བཅུ་ཐོབ་པར་བྱེད་ཅིང་རིང་པོ་མི་ཐོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་
པར་འཚང་རྒྱའོ། །རིགས་ཀྱི་བུ། རིག་སྔགས་ཀྱི་རྟེན་ལུང་སྟོན་པ་ཆེན་པོ་འདི་ནི། དེ་ལྟར་དོན་ཆེ་བ་ཡིན་ནོ། །རིགས་ཀྱི་བུ། སངས་རྒྱས་ཀྱི་ཞིང་མི་མཇེད་དེ་ན་སེམས་ཅན་རྣམས་

66-1-201b

ནི། ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པ་དག་ཡིན་ནོ། །དེ་ཅིའི་ཕྱིར་ཞེ་ན། འདི་ལྟར་དེ་དག་ནི། ཕྱོགས་བཅུའི་སངས་རྒྱས་ཀྱི་ཞིང་ཐམས་
ཅད་ནས་བོར་བདག་ཡིན་ཞིང་མཚམས་མེད་པ་བྱེད་པ་དག་དང༌། དམ་པའི་ཆོས་སྤོང་བ་དག་དང༌། འཕགས་པ་ལ་སྐུར་བ་འདེབས་པ་དག་དང༌། ལྟུང་བའི་རྩ་བ་བྱུང་བ་དག་ཡིན་པའི་
ཕྱིར་རོ། །དེ་དག་ཐམས་ཅད་ཀྱིས་ངན་སོང་གསུམ་དུ་ཡུན་རིང་པོར་སྡུག་བསྔལ་རྣམ་པ་སྣ་ཚོགས་རབ་ཏུ་དྲག་པོ་རབ་ཏུ་རྩུབ་པོ་ཉམས་སུ་མྱོང་ངོ༌། །དེ་དག་ངན་སོང་གསུམ་ལས་ཡོངས་སུ་
ཐར་པ་དང༌། ཡོངས་སུ་དག་པས་དགེ་བ་བཅུའི་ལས་ཀྱི་ལམ་ཡང་དག་པར་བླངས་པའི་རྒྱུ་དང༌། དེ་བཞིན་གཤེགས་པ་ཤཱཀྱ་ཐུབ་པའི་སྔོན་གྱི་སྨོན་ལམ་གྱི་རྒྱུས་དེ་དག་གིས་སངས་
རྒྱས་ཀྱི་ཞིང་དེར་མི་ཉིད་རྙེད་པ་ཐོབ་བོ། །གང་དེ་དག་གི་སྔོན་གྱི་དད་པའི་དབང་པོ་ནས་ཤེས་རབ་ཀྱི་དབང་པོའི་བར་དང༌། སྦྱིན་པ་དང་ལྡན་པ་ལ་གོམས་པ་ནས་ཤེས་རབ་དང་ལྡན་པ་ལ་
གོམས་པའི་བར་དང༌། སྨོན་ལམ་ལ་གོམས་པ་དང༌། འཁོར་བ་ལ་ཡོངས་སུ་སྐྱོ་བ་ལ་གོམས་པ་དང༌། བྱང་གྲོལ་གྱི་བདེ་བ་ལ་གོམས་པ་དང༌། ཚངས་པའི་གནས་པ་སྒོམ་པ་ལ་
གོམས་པ། སྔོན་ཆད་བྱས་པར་གྱུར་བ་དེ་དག་ཐམས་ཅད་ནི། ངན་སོང་གི་སྡུག་བསྔལ་ཉམས་སུ་མྱོང་བ་ལ་གོམས་པས་མ་ལུས་པར་བརྗེད་དེ། མ་ལུས་པར་བརྗེད་ནས་ཀྱང་སངས་

66-1-202a

རྒྱས་ཀྱི་ཞིང་དེར་སྐྱེས་ཏེ། ད་དུང་ཡང་ཉེས་པར་སྤྱོད་པ་ཐམས་ཅད་ཀྱི་རྒྱུས་དེ་དག་གཟུགས་མི་སྡུག་པ་དག་དང༌། ཆུལ་དུ་མི་ཤེས་པ་དག་དང༌། ཡན་
ལག་དང་བྲལ་བ་དག་དང༌། བཟའ་བ་དང༌། བཏུང་བ་དང༌། གོས་དང༌། མལ་ཆ་དང༌། རྒྱན་དང་བྲལ་བ་དག་ཏུ་གྱུར་ཏོ། །དེ་དག་དེར་ཡང་ཚེ་ཐུང་བ་དག་དང༌། ཡིད་གཞུངས་པ་
ཆུང་བ་དག་དང༌། བློ་ཆུང་བ་དག་དང༌། ལོངས་སྤྱོད་དང༌། ཉེ་བར་སྤྱོད་པ་ཆུང་བ་དག་དང༌། དགེ་བའི་རྩ་བ་ཆུང་བ་དག་དང༌། བསོད་ནམས་ཆུང་བ་དག་དང༌། གྲུབ་པ་ཆུང་བ་
དག་དང༌། བྱ་བ་ཆུང་བ་དག་དང༌། བྱ་བ་ངན་པ་ལ་ཞུགས་པ་དག་དང༌། ལྟ་བ་ངན་པས་ཟིན་པ་དག་དང༌། བསྟན་བཅོས་ངན་པ་ལ་དད་པ་དག་དང༌། སྨོན་ལམ་ངན་པ་དང་
ལྡན་པ་དག་དང༌། ནད་མང་བ་དག་ཡིན། རྣམ་པར་གཡེང་བ་མང་བ་དག་ཡིན། འཇུག་པ་ལ་སྦྱོར་བ་མང་བ་དག་དང༌། ཉེས་པར་སྤྱོད་པ་གསུམ་མང་བ་དག་དང༌། ལྟད་མོ་དག་
དང༌། ལྟས་ངན་པ་དག་དང༌། གཟུ་ལུམས་ཅན་དག་དང༌། རྩུབ་པ་དག་དང༌། ཞེ་སྡང་དང་ལྡན་པ་དག་དང༌། མི་དགེ་བ་བཅུའི་ལས་ཀྱི་ལམ་དང་ལྡན་པ་དག་དང༌། དཀོན་མཆོག་
གསུམ་འགོག་པར་བྱེད་པ་དག་ཡིན་ཏེ། སངས་རྒྱས་ཀྱི་ཞིང་དེ་ན་སེམས་ཅན་ནི། ཕལ་ཆེར་ངན་སོང་གསུམ་དུ་འགྲོ་བ་དག་ཡིན་ནོ། །རིགས་ཀྱི་བུ་དག །དེར་རིག་སྔགས་ཀྱི་རྟེན་

66-1-202b

ལུང་སྟོན་པ་ཆེན་པོ་འདི་དེ་དག་གིས་ཐོས་པ་ཙམ་གྱི་མོད་ལ་དེ་དག་ངེས་པར་འབྱེད་པའི་ཆ་དང་མཐུན་པའི་དགེ་བ་དག་གི་ཀུན་ཏུ་སྦྱོར་བས་ངན་སོང་གི་ལམ་དག་ལས་སྒྲོལ་བར་བྱེད་
དོ༑ ༑དེ་དག་སྔོན་བྱས་པའི་དད་པའི་དབང་པོ་ལ་གོམས་པས་དགའ་བར་འགྱུར་བ་ནས་ཤེས་རབ་ཀྱི་དབང་པོའི་བར་ལ་གོམས་པས་དགའ་བར་འགྱུར་བའི་པར་དང༌། སྨོན་ལམ་དང་
འཁོར་བའི་སྐྱོན་དང༌། ཚངས་པའི་གནས་པ་སྒོམ་པ་གོམས་པ་ལ་དགའ་བར་འགྱུར་བ་ཡིན་ནོ། །ཐོས་པ་ཙམ་གྱིས་དེ་དག་གི་ཚེ་འཕེལ་བར་འགྱུར་རོ། །ནད་མེད་པ་འཕེལ་བ་དག་
ལོངས་སྤྱོད་དང༌། ཉེ་བར་སྤྱོད་པ་འཕེལ་བ་དང༌། དགེ་བའི་བྱ་བ་འཕེལ་བ་དང༌། དགེ་བའི་རྩ་བ་ཡང་དག་པར་སྒྲུབ་པ་འཕེལ་བ་དང༌། ཤེས་རབ་འཕེལ་བ་དང༌། བྱམས་པ་འཕེལ་བ་
དང༌། བཏང་སྙོམས་ཀྱི་བར་འཕེལ་བ་དང༌། ལེགས་པར་བྱས་པའི་ལས་འཕེལ་བ་མཆོག་ཏུ་འགྱུར་རོ། །ཐོས་པ་ཙམ་གྱིས་དེ་དག་ཐམས་ཅད་ཡང་དག་པའི་ལྟ་བ་དང་ལྡན་པར་
འགྱུར་རོ། །གང་དག་རིག་སྔགས་ཀྱི་རྟེན་ལུང་བསྟན་པ་ཆེན་པོ་འདི་བཀུར་སྟི་བྱས་ཏེ་ཉན་པར་བྱེད་ཅིང་ཉིན་ཞག་བདུན་དུ་ལས་གཞན་མི་བྱེད་པར་སེམས་རྩེ་གཅིག་པས་ཆོས་འདི་
དག་རྣམ་པར་སྒོམ་པར་བྱེད་པའི་སེམས་ཅན་དེ་དག་ནི། དགེ་བ་བཅུའི་ལས་ཀྱི་ལམ་དང་ལྡན་པ་དག་དང༌། ལེགས་པར་སྤྱོད་པ་གསུམ་དང་ལྡན་པ་དག་དང༌། དཀོན་མཆོག་

66-1-203a

གསུམ་ལ་སྐྱབས་དང༌། སྨོན་ལམ་གྱི་ཤུགས་ལ་མངོན་པར་དགའ་བ་དག་དང༌། ཆོས་ཀྱིས་གནས་པ་དག་དང༌། དཀོན་མཆོག་གསུམ་གྱི་གདུང་གསལ་
བར་བྱེད་པ་དག་ཏུ་འགྱུར་ཏེ། སེམས་ཅན་གང་དག་དེར་སྔོན་གྱི་སྐྱེ་གནས་མྱོང་བར་འགྱུར་བ་མཚམས་མེད་པ་བྱེད་པ་ནས་ལྟུང་བའི་རྩ་བ་བྱུང་བའི་པར་དག་ནི། མ་གཏོགས་སོ། །
དེ་ནས་ཤི་འཕོས་ནས་ཀྱང་སངས་རྒྱས་ཀྱི་ཞིང་མི་མཇེད་འདིར་སྐྱེས་ཤིང་སྐྱེ་བར་འགྱུར་བ་དག་ཡིན་ཏེ། གང་དག་གི་སྡིག་པའི་ལས་རབ་ཏུ་ཆེན་པོའི་འབྲས་བུ་རྣམ་པར་སྨིན་
པར་སྔོན་ཆད་ཡོངས་སུ་མ་སྤྱད་པའི་སེམས་ཅན་དེ་དག་གིས་རིག་སྔགས་ཀྱི་རྟེན་ལུང་སྟོན་པ་ཆེན་པོ་འདི་ཐོས་ནའང་ཡོན་ཏན་དེ་ལྟ་བུ་དེ་དག་ཐོབ་པར་འགྱུར་རོ། །ཐོས་པ་ཙམ་
གྱི་མོད་ལའང་དེ་དག་གི་ལས་ཀྱི་སྒྲིབ་པ་དཔག་ཏུ་མེད་པ་མ་ལུས་པར་ཡོངས་སུ་ཟད་པར་འགྱུར་རོ། །སེམས་ཅན་དེ་དག་གིས་ཀྱང་དེར་ཆོས་ཀྱི་རྣམ་གྲངས་འདི་མཐའ་དག་བྲི་
བར་བྱའོ། །ཡང་དག་པར་རྫོགས་པའི་སངས་རྒྱས་བདུན་པོ་དག་གི་སངས་རྒྱས་ཀྱི་སྐུ་གཟུགས་བདུན་ཡང་བྱའོ། །དེ་བཞིན་གཤེགས་པ་ཤཱཀྱ་ཐུབ་པའི་ཉན་ཐོས་ཀྱི་དགེ་འདུན་
ཆོས་ཀྱིས་གནས་པ་རྣམས་ཀྱི་ཀུན་དགའི་ར་བའང་བྱའོ། །དེར་སྦྱིན་བ་དག་ཀྱང་རབ་ཏུ་གཞག་པར་བྱའོ། །དུས་དུས་སུ་གསོ་སྦྱོང་གི་སྡོམ་པ་ལའང་མངོན་པར་བརྩོན་པར་བྱའོ། །

66-1-203b

ཆོས་མཉན་པར་བྱའོ། །དེར་སེམས་ཅན་གང་དག་དཀོན་མཆོག་གསུམ་ལ་དགའ་བ་དང༌། མཆོག་ཏུ་དགའ་བ་ཆེན་པོ་དེ་ལྟ་བུ་ཐོབ་པའི་གནས་དེ་ཡོད་དེ། དེ་དག་གིས་གང་བསྐལ་པ་
བྱེ་བ་ཁྲག་ཁྲིག་བརྒྱ་སྟོང་མང་པོར་ངན་སོང་གསུམ་དུ་སྡུག་བསྔལ་དྲག་པོ་རྣམ་པ་སྣ་ཚོགས་མྱོང་བར་འགྱུར་བ་དེའང་རིས་མཐུན་པ་འདི་ཉིད་ལ་མི་འདོད་པའི་འབྲས་བུ་མངོན་པར་འགྲུབ་
པར་འགྱུར་རོ། །ཁ་ཅིག་ལ་ནི། ཡུན་རིང་དུ་ནད་འབྱུང་སྟེ། དེས་དེའི་སྔོན་གྱི་མི་དགེ་བའི་ལས་འཕངས་པ་དག་ཀྱང་ཡོངས་སུ་ཟད་པར་འགྱུར་རོ། །ཁ་ཅིག་གི་ནི། ཡན་ལག་བཅད་པས་
ཡོངས་སུ་ཟད་པར་འགྱུར་རོ། །ཁ་ཅིག་གི་ནི། ནོར་ཟད་པས་ཡོངས་སུ་ཟད་པར་འགྱུར་རོ། །ཁ་ཅིག་གི་ནི། འཁོར་ཞིག་པས་ཡོངས་སུ་ཟད་པར་འགྱུར་རོ། །ཁ་ཅིག་གི་ནི། ལོངས་སྤྱོད་
དང༌། ཉེ་བར་སྤྱོད་པ་དང་བྲལ་བས་ཡོངས་སུ་ཟད་པར་འགྱུར་རོ། །ཁ་ཅིག་གི་ནི། འཁོར་དང༌། བྲན་དང༌། ལུས་ལ་གནོད་པ་བྱེད་པ་དང༌། བཙོན་རར་བཞག་པས་ཡོངས་སུ་ཟད་པར་
འགྱུར་རོ། །ཁ་ཅིག་གི་ནི། མི་སྙན་པ་དང༌། ཉེས་པར་སྨྲས་པའི་ཚིག་ཐོས་པས་ཡོངས་སུ་ཟད་པར་འགྱུར་ཏེ། རིས་མཐུན་པ་ལ་དེ་དག་གིས་མི་དགེ་བའི་ལས་སྔོན་བྱས་པ་རྣམས་
ཡོངས་སུ་ཟད་པར་འགྱུར་རོ། །རིགས་ཀྱི་བུ། རིག་སྔགས་ཀྱི་གཞི་ལུང་སྟོན་པ་ཆེན་པོ་འདི་ནི། དེ་ལྟར་དོན་ཆེ་བ་ཡིན་ནོ། །ཏ་དྱ་ཐཱ། ཁ་ག་པ་རི་ཙྪེ་ད། གརྦྷ་ཀྵ་སེ། གརྦྷ་རེ་བིདྱཱ། པྲ་བྷ་

66-1-204a

ག་ཀྵེ༑ ཀྵ་བ་ཡོ་གེ །པྲ་ཏི་ཧཱ་རེ། ཤ་མ་ན་སི་ཀ་ཐེ། ས་མ་མེ་གྷ་ཛུ་ཥྚེ། ཨ་ཀྵ་ཡ་ཏ་ཏེ། ཀྵ་བྷ་བ་ཛེ། ནི་ན་ད་ན་ཛྷུ་ཥེ། ས་མཱ་གྲ་ཛྷུ་ཥེ། ཨདྡྷྱ་ཤ་ཡ་ཛྷུ་ཥེ།
བི་པྲ་བྷ་ཛྷུ་ཥེ། ཤཻ་ཀྵ་ཛྷུ་ཥེ། སཏྱ་ཛ་བ་ཛྷུ་ཥེ། སཻ་ནྱ་ཛ་བ་ཛྷུ་ཥེ། ས་ལི་ལ་གུ་ཧྱ་ཛྷུ་ཥེ། ས་ལ་གུ་ཧྱ་བྱཱ་ཀྵེ། པ་ན་གྷོ་ཥེ། ས་དཱ་ན་ཀོ་ནེ། སརྦ་དྷ་ནན་ཐྱེ། བཱི་ཏ་པྲ་བྲྀ་ད་ཏེ། ཨུ་པ་
ཀྲ་མ་ཎ་ཐེ། ཨ་ན་ཙྪ་བྱ་པྲ་ཁྲེ། པྲ་ཏི་ཀྲ་མ་ན། ས་ཀེ་ཐྱེ་ཤེ། ས་ལོ་ཙ་ན་བ་མེ། ཀྲོ་དྷ་དྷ་རེ་ཀཱ་ཤ་ས་ཤེ། ཨ་ཀ་ཤ་ཁ་གེ །ན་ཡ་ཀུཉྫེ། བིདྱཱ་བ་ན། ཀླཱ་ན་བ་ནེ། ཨུ་པ་བ་ནེ། ས་མེ་
མ་ཀཱ་རེ། ཤཱ་ར་ཡ་བ་ནེ། མེ་གྷ་ཛྷུ་ཥེ། ཧ་རི་ཀོ་ན། བ་ན་ཡ་ན་མུ་གེ །ས་ར་ཀྵ་ཀོ་ལེ། ན་རཱ་ཡ་ན་ཛྷུ་ཥེ། ཨིནྡྲ་བ་ས་ནེ། ཨོ་ཨ། ཨ་བ་ཨཱ། ཨ་ར་བ་ཧ། ཛོ་རཱ། ཨ་བ་རཱ་བ། ས་མེ་གྷ་
དུཿཁ་ན་སྟི་ར་ཎི་ནིརྦཱ་ཧེ་སྭཱཧཱ། རིགས་ཀྱི་བུ། རིག་སྔགས་ཀྱི་རྟེན་ལུང་སྟོན་པ་ཆེན་པོ་འདི་ནི། ཡོན་ཏན་ཆེ་བ། ཕན་ཡོན་ཆེ་བ། སེམས་ཅན་ཐམས་ཅད་ལ་ཕན་པ་བྱེད་པ་
དང༌། ཁྲུས་བྱེད་པ། སྣང་བར་བྱེད་པ། དྲན་པར་བྱེད་པ། ཉེ་བར་ཞི་བར་བྱེད་པ་ཡིན་ཏེ། དེ་ལ་གང་དག་སེམས་རྩེ་གཅིག་པས་ཉན་པར་བྱེད་ཅིང་ཇི་ལྟར་བསྟན་པ་བཞིན་
དུ་སྒྲུབ་པར་བྱེད་པའི་སེམས་ཅན་དེ་དག་ནི། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་

66-1-204b

ཐམས་ཅད་དང༌། རྐྱེན་གྱི་རྒྱལ་བ་ཐམས་ཅད་དང༌། དགྲ་བཅོམ་པ་ཐམས་ཅད་ཀྱིས་བྱིན་གྱིས་བརླབས་པར་འགྱུར་རོ། །དེ་དག་ཐམས་ཅད་ནི། ལྷའི་དབང་པོ་ནས་མིའི་དབང་པོའི་བར་
གྱིས་བསམ་པ་དང༌། དད་པར་བྱ་བའི་འོས་སུ་གྱུར་པ་དང༌། ཕྱག་བྱ་བའི་འོས་སུ་གྱུར་པ་དང༌། མཆོད་པའི་འོས་སུ་གྱུར་པ་ཡིན་ནོ། །ཤིན་ཏུ་བསྲུང་བར་བྱ་བའི་འོས་སུ་གྱུར་པ་
ཡིན་ནོ༑ ༑སེམས་ཅན་དེ་དག་ནི། ཕྱི་མའི་དུས་ན་འཆི་བའི་དུས་ཀྱི་ཚེ་རྣམ་པར་ཤེས་པ་ཐ་མ་ལ་ཕྱོགས་བཅུ་ཀུན་ནས་མདུན་ན་སངས་རྒྱས་བཅོམ་ལྡན་འདས་རྣམས་མཐོང་བར་
འགྱུར་ཏེ། སངས་རྒྱས་བཅོམ་ལྡན་འདས་དེ་དག་ཀྱང་དེ་ལ་ཕྱག་རྐྱོང་བར་མཛད་ཅིང་འདི་སྐད་དུ། ཀྱེ་ཡོན་ཏན་གྱིས་ཕྱུག་པ་དག་ཚུར་ཤོག །ངེད་ཀྱི་སངས་རྒྱས་ཀྱི་ཞིང་ཡོངས་
སུ་དག་པར་གནས་པར་གྱིས་ཤིག །དེར་ངེད་ཀྱིས་ཁྱོད་ས་བཅུ་དག་ལ་གཞག་པར་བྱའོ། །ཞེས་ཀྱང་གསུང་བར་མཛད་དོ། །དེ་སངས་རྒྱས་མཐོང་བའི་དགའ་བ་དང༌། མཆོག་ཏུ་
དགའ་བ་དང༌། དང་བ་འཕགས་པ་དེས་འཆི་བའི་དུས་བྱས་ནས་ཀྱང་སངས་རྒྱས་ཀྱི་ཞིང་སྟོང་པ་མ་ཡིན་པ་དག་ཏུ་སྐྱེ་བར་འགྱུར་ཞིང༌། དེ་དེར་ཡང་ས་བཅུ་དག་ཐོབ་པར་
འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་སྟེ། རིག་སྔགས་ཀྱི་རྟེན་ལུང་སྟོན་པ་ཆེན་པོ་འདི་ནི། སེམས་ཅན་རྣམས་ཀྱི་

66-1-205a

ལས་ཟད་པར་བྱ་བ་དང༌། རྣམ་པར་དག་པ་ཐོབ་པར་བྱ་བ་དང༌། བྱང་གྲོལ་གྱི་བདེ་བ་ཐོབ་པར་བྱ་བའི་ཕྱིར་དེ་ལྟར་དོན་ཆེ་བ་དང༌། ཕན་ཡོན་ཆེ་བ་ཡིན་
གྱི༑ ལོངས་ལ་མི་མཇེད་ཀྱི་འཇིག་རྟེན་གྱི་ཁམས་སུ་སོང་ཞིག །ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་ཞུས་ཤིག །དེ་ནས་བྱང་ཆུབ་སེམས་དཔའ་སེམས་དཔའ་
ཆེན་པོ་སྣང་བའི་སྙིང་པོ་དཔལ་དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་ལྟར་འཚལ་ལགས་སོ། །ཡང་དེའི་ཚེ་འཁོར་དེར་བྱང་ཆུབ་སེམས་དཔའ་སེམས་
དཔའ་ཆེན་པོ་གྲངས་མེད་དཔག་ཏུ་མེད་པས་ཀྱང་ཚིག་མཐུན་པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་ཀྱང་དེ་བཞིན་གཤེགས་པ་ཤཱཀྱ་ཐུབ་པ་
ལ་བལྟ་བ་དང༌། ཕྱག་བགྱི་བ་དང༌། བསྙེན་བཀུར་བགྱི་བ་དང༌། འདུས་པ་ཆེན་པོ་དེའང་བལྟ་བ་དང༌། ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་
བགྱིད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་བས་པར་འགྱུར་བའི་གཟུངས་སྔགས་ཐོས་པར་འཚལ་ཏེ། བདག་ཅག་ཀྱང་ཏིང་ངེ་འཛིན་གྱི་རྣལ་འབྱོར་ལས་ལངས་
ནས་རིང་པོ་མ་ལགས། སྔ་མའང་ཀུན་ཕྱིན་ལགས་ན། བཙུན་པ་བཅོམ་ལྡན་འདས། འཇིག་རྟེན་གྱི་ཁམས་མི་མཇེད་དེར་བདག་ཅག་ཀྱང་མཆི་བར་གནང་བར་མཛད་པར་

66-1-205b

གསོལ། དེ་ནས་དེ་བཞིན་གཤེགས་པ་ཡེ་ཤེས་དཔལ་ཀུན་བརྩེགས་རྒྱལ་པོ་དེས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །ཁྱེད་དག་ཐམས་ཅད་ལྷན་ཅིག་མཐུན་པར་སྲེད་མེད་
ཀྱི་བུའི་མདོག་དང༌། རྟགས་དང༌། གཟུགས་དང༌། དབྱིབས་དང༌། སྤྱོད་ལམ་དང༌། ཆ་བྱད་ཀྱིས་ཁྱེད་དེངས་ཤིག །བཙུན་པ་བཅོམ་ལྡན་འདས། དེ་ལྟར་འཚལ་ལགས་སོ། །ཞེས་ཀྱང་གསོལ་
ཏེ༑ བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་སྙིང་པོ་དཔལ་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་དང་ལྷན་ཅིག་ཏུ་སྲེད་མེད་ཀྱི་བུའི་མདོག་
དང༌། རྟགས་དང༌། གཟུགས་དང༌། དབྱིབས་དང༌། སྤྱོད་ལམ་དང༌། ཆ་བྱད་དུ་བདག་ཉིད་མངོན་པར་སྤྲུལ་ནས་བཅོམ་ལྡན་འདས་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོའི་
ཞབས་གཉིས་ལ་མགོ་བོས་ཕྱག་བཙལ་ཏེ་ལན་གསུམ་དུ་བསྐོར་བ་བྱས་ནས་ཆས་ཏེ་ཡུད་ཙམ་གཅིག་གིས་སངས་རྒྱས་ཀྱི་ཞིང་མི་མཇེད་འདིར་ཕྱིན་ཏོ། །སངས་རྒྱས་ཀྱི་ཞིང་མི་མཇེད་འདིར་
དེ་དག་ཕྱིན་པ་ཙམ་གྱི་མོད་ལ་སངས་རྒྱས་ཀྱི་ཞིང་མི་མཇེད་ཐམས་ཅད་དུ་བཅོམ་ལྡན་འདས་ལ་མཆོད་པའི་ལས་བྱ་བའི་ཕྱིར་ཛམྦུའི་ཆུ་བོའི་གསེར་གྱི་ཆར་པ་མངོན་པར་རབ་ཏུ་ཕབ་
བོ༑ ༑དེ་དག་གླིང་བཞི་པ་བར་མ་འདི་ག་ལ་བ་དང༌། ཡུལ་མ་ག་དྷཱའི་ཞིང་ག་ལ་བ་དེ་ལོགས་སུ་དོང་སྟེ། དོང་ནས་ཀྱང་བཅོམ་ལྡན་འདས་ཤཱཀྱ་ཐུབ་པའི་ཞབས་གཉིས་

66-1-206a

ལ་མགོ་བོས་ཕྱག་བཙལ་ཏེ་ཕྱོགས་གཅིག་ཏུ་འཁོད་དོ། །བཅོམ་ལྡན་འདས་ནི། ད་དུང་ཡང་རྒྱལ་པོ་གཟུགས་ཅན་སྙིང་པོ་དང་ཐབས་ཅིག་
ཆོས་ཀྱིས་གནས་པའི་གཏམ་རབ་ཏུ་མཛད་དོ། །ཡང་དེའི་ཚེ་བྱང་ཕྱོགས་ན་སངས་རྒྱས་ཀྱི་ཞིང་གངྒཱའི་ཀླུང་བརྒྱད་ཅུའི་བྱེ་མ་སྙེད་འདས་པ་དེ་ན་སངས་རྒྱས་ཀྱི་ཞིང་སྤོས་ཐམས་
ཅད་ཡང་དག་པར་འཕགས་པ་ཞེས་བྱ་བ་ཡོད་དེ། སངས་རྒྱས་ཀྱི་ཞིང་སྙིགས་མ་ལྔ་དང་ལྡན་པར་གནས་པ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་
སངས་རྒྱས་དཔལ་མེ་ཏོག་གི་སྙིང་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །འཁོར་དེར་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་
པོ་ཞེས་བྱ་བ་ཆོས་མཉན་པའི་ཕྱིར་འདུས་པར་གྱུར་ཏེ་འདུག་གོ །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་ས་སྟེང་གི་ནམ་མཁའ་ལ་བལྟས་
སོ༑ ༑དེས་ཀྱང་དེར་ནམ་མཁའ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མེད་དཔག་ཏུ་མེད་པ་བྱང་ཕྱོགས་ཀྱི་ཕྱོགས་ཆ་ནས་ལྷོ་ཕྱོགས་སུ་འདོང་བ་དག་མཐོང་
བར་གྱུར་ཏོ། །དེས་ལྷོ་ཕྱོགས་སུ་རྣམ་པར་བལྟས་ཏེ་སྣང་བ་ཆེན་པོ་མཐོང་ནས་དེས་དེ་བཞིན་གཤེགས་པ་དཔལ་མེ་ཏོག་གི་སྙིང་པོ་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་

66-1-206b

བཏུད་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཏིང་ངེ་འཛིན་གྱི་རྣལ་འབྱོར་ལས་ལངས་ནས་རིང་པོ་མ་ལགས་ཏེ། བདག་གིས་ནི། སྟེང་གི་ནམ་མཁའ་
ལ་བྱང་ཆུབ་སེམས་དཔའ་སེམས་དཔའ་ཆེན་པོ་གྲངས་མ་མཆིས། དཔག་ཏུ་མ་མཆིས་པ་བྱང་ཕྱོགས་ཀྱི་ཕྱོགས་ཆ་ནས་ལྷོ་ཕྱོགས་སུ་མཆི་བ་དག་མཐོང་ལགས་སོ། །བཙུན་པ་
བཅོམ་ལྡན་འདས། ལྷོ་ཕྱོགས་སུ་རྣམ་པར་བལྟས་ཏེ་སྣང་བ་ཆེན་པོ་མཐོང་ནས་བདག་འདི་སྙམ་དུ་སེམས་ཏེ། འདི་ལ་རྒྱུ་ནི། གང་ལགས་སྙམ་ལགས་སོ། །དེ་ནས་དེ་བཞིན་
གཤེགས་པ་དཔལ་མེ་ཏོག་གི་སྙིང་པོ་དེས་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། སངས་རྒྱས་ཀྱི་ཞིང་
འདི་ནས་ལྷོ་ཕྱོགས་ཀྱི་ཕྱོགས་ཆ་ན་སངས་རྒྱས་ཀྱི་ཞིང་གངྒཱའི་ཀླུང་བརྒྱད་ཅུའི་བྱེ་མ་སྙེད་འདས་ནས་སངས་རྒྱས་ཀྱི་ཞིང་མི་མཇེད་ཅེས་བྱ་བ་ཡོད་དོ། །འདི་ལྟར་སྙིགས་མ་ལྔ་དང་ལྡན་
པར་གནས་པ་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་འདུས་པ་ཆེན་པོ་ལ་ཆོས་ཀྱི་
ཚུལ་ཡུན་རིང་དུ་གནས་པར་བྱ་བའི་ཕྱིར་དང༌། དཀོན་མཆོག་གསུམ་གྱི་གདུང་གི་ཆོས་ཀྱིས་གནས་པ་རྒྱུན་མི་གཅད་པར་བྱ་བའི་ཕྱིར་ད་ལྟར་ཐེག་པ་གསུམ་གྱི་རྣམ་པར་གཏན་ལ་

66-1-207a

དབབ་པ་བསྟན་པའི་སྒོའི་ཆོས་ཀྱི་རྣམ་གྲངས་རབ་ཏུ་སྟོན་ཏོ། །སངས་རྒྱས་ཀྱི་ཞིང་མི་མཇེད་དེར་བདུད་ཀྱི་ཡུལ་རྣམ་པར་གཞིག་པ་དང༌། དྲི་མ་མེད་
པར་མཛད་པའི་ཕྱིར་དང༌། ཆོས་ཀྱི་རྒྱལ་མཚན་བསྒྲེང་བར་མཛད་པའི་ཕྱིར་དང༌། ཆོས་ཀྱི་ཚུལ་ཡུན་རིང་དུ་གཞག་པའི་ཕྱིར་སངས་རྒྱས་ཀྱི་འདུས་པ་ཆེན་པོ་བྱུང་བར་གྱུར་ཏོ། །
དེར་ཡང་དེ་བཞིན་གཤེགས་པ་ཐམས་ཅད་ཀྱིས་རིན་པོ་ཆེའི་ཏོག་གི་གཟུངས་སྔགས་གསུངས་ཏེ། སངས་རྒྱས་ཀྱི་ཞིང་ཡངས་ཡོངས་སུ་སྤྱད་ནས་གཤེགས་སོ། །དེ་བཞིན་
གཤེགས་པ་ཤཱཀྱ་ཐུབ་པ་དེའང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཉན་ཐོས་ཆེན་པོ་རྣམས་ཀྱི་འདུས་པ་ཆེན་པོ་ཡང་དག་པར་སྒྲུབ་པར་མཛད་
དེ༑ སོ་སོ་ཡང་དག་པར་རིག་པ་བཞི་དང་ཡང་དག་པར་ལྡན་པ་མིག་གསུམ་པའི་ཚངས་པའི་གནས་པ་བསྟན་ཀྱང་དེ་ན་ད་དུང་སངས་རྒྱས་ཀྱི་ཞིང་མི་མཇེད་ས་དང་
ནམ་མཁའ་གང་བ་ཞིག་དེ་བཞིན་གཤེགས་པ་ཤཱཀྱ་ཐུབ་པ་མཆོག་ཏུ་སྙན་པར་གསུང་བའི་ཆོས་བསྟན་པས་ཚིམ་པར་མ་གྱུར་ཏོ། །མཆོག་ཏུ་སྙན་པ་གསུང་བ་ཤཱཀྱ་ཐུབ་
པ་དེའང་བསྡུ་བའི་དངོས་པོ་བཞི་དང༌། ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་

66-1-207b

བྱེད་པའི་གཟུངས་སྔགས་བཤད་པར་བཞེད་དོ། །དེ་བཞིན་གཤེགས་པ་དེ་འདི་སྙམ་དུ་དགོངས་ཏེ། ཕྱོགས་བཅུ་དང༌། སངས་རྒྱས་ཀྱི་ཞིང་ཐམས་ཅད་ན་བྱང་ཆུབ་སེམས་དཔའ་སེམས་
དཔའ་ཆེན་པོ་གང་སུ་དག་བསྐལ་པ་བརྒྱས་ངེས་པར་འབྱུང་བ་ཞེས་བྱ་བ་ནས་གང་དག་སྲིད་པ་ཐ་མ་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་གཞན་གྱི་དྲིང་མི་འཇོག་པ།
སྒྲིབ་པ་མེད་པའི་ཡེ་ཤེས་ལ་མཁས་པ་དག་དེའི་ཚེ་སངས་རྒྱས་ཀྱི་ཞིང་མི་མཇེད་དུ་འཇུག་པར་གྱུར་ཅིག །འདིར་འཁོད་ནས་ཀྱང་རང་རང་གི་དགེ་བའི་ཕྱོགས་ཀྱི་བསམ་གཏན་དག་གིས་
གནས་པར་གྱུར་ཅིག །འདི་ལྟར་སངས་རྒྱས་ཀྱི་ཞིང་འདིར་ས་ཆེན་པོ་ལྷག་པར་མཐུ་དང་ལྡན་པ་དང༌། བཅུད་དང་ལྡན་པ་དང༌། ཡོན་ཏན་དང་ལྡན་པ་དག་ཏུ་གྱུར་ཅིག །འདི་ལྟར་འདིར་
སངས་རྒྱས་ཀྱི་ཞིང་གཞན་བཞིན་དུ་ཐམས་ཅད་དྲན་པ་དང་ལྡན་པ་དག་དང༌། བརྩོན་འགྲུས་དང་ལྡན་པ་དག་དང༌། གཏོང་བ་དང་ལྡན་པ་དག་དང༌། ཤེས་རབ་དང་ལྡན་པ་དག་ཏུ་གྱུར་ཅིག །
དེའི་ཆེ་བྱང་ཆུབ་སེམས་དཔའ་སེམས་དཔའ་ཆེན་པོ་གང་ངག་ཕྱོགས་བཅུའི་སངས་རྒྱས་ཀྱི་ཞིང་དག་ནས་ཡང་དག་པར་ཞུགས་པ་དེ་དག་ཀྱང་སངས་རྒྱས་ཀྱི་ཞིང་མི་མཇེད་འདིའི་ནང་
དུ་ཆུད་པར་གྱུར་ཅིག །དེ་ཉིད་དུ་འཁོད་ནས་ཀྱང་རང་རང་གི་དགེ་བའི་ཕྱོགས་ལ་སྟོབས་ཇི་ལྟ་བ་དང༌། ཇི་ལྟར་འཚམ་པ་བཞིན་དུ་འཁོད་ནས་བསམ་གཏན་བྱེད་པར་གྱུར་ཅིག་སྙམ་དགོངས་

66-1-208a

སོ༑ ༑བསམ་གཏན་བྱེད་པ་དེ་དག་ཁ་ཅིག་གི་ལུས་ལས་འོད་འདི་ལྟ་བུ། དཔེར་ན། འབྲུ་མར་གྱི་མར་མེ་ལྟ་བུ་བྱུང་ངོ༌། །ཞེས་བྱ་བ་ནས་ཁ་ཅིག་གི་ལུས་
ལས་འོད་འདི་ལྟ་བུ། དཔེར་ན། ཟླ་བ་དང་ཉི་མ་བྱེ་བ་ཕྲག་བརྒྱ་སྟོང་མང་པོའི་འོད་ལྟ་བུ་བྱུང་ངོ༌། །ཞེས་བྱ་བའི་བར་དུ་སྦྱར་རོ། །དེ་ན་ད་ལྟར་བྱང་ཆུབ་སེམས་དཔའ་སེམས་དཔའ་
ཆེན་པོ་རྣམས་འདུས་པས་སངས་རྒྱས་ཀྱི་ཞིང་མི་མཇེད་དེ་སྣང་བ་ཆེན་པོས་ཁྱབ་པར་གྱུར་ཏོ། །ད་ལྟར་གང་དག་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ན་སྙོམས་པར་ཞུགས་
པར་གྱུར་ལ། སྔོན་ཆད་དེར་ཕྱིན་པ་ནི་མ་ཡིན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ནི། དེ་ལྟར་ཏིང་ངེ་འཛིན་ལས་ལངས་ནས་སངས་རྒྱས་ཀྱི་ཞིང་མི་
མཇེད་དེར་ཆས་སོ། །དེར་ཕྱིན་ནས་ཀྱང་དེ་བཞིན་གཤེགས་པ་དེ་མཐོང་བར་འགྱུར་རོ། །འདུས་པ་ཆེན་པོ་དེའང་མཐོང་བར་འགྱུར་རོ། །གཟུངས་སྔགས་ཆེན་པོ་དེའང་ཐོས་པར་
འགྱུར་རོ། །སྐྱིལ་མོ་ཀྲུང་དུ་འདུག་ནས་རང་རང་གི་དགེ་བའི་ཕྱོགས་ཀྱི་བསམ་གཏན་རྣམ་པ་སྣ་ཚོགས་ཀྱིས་རྩེ་བར་འགྱུར་རོ། །རིགས་ཀྱི་བུ། ཁྱོད་ཀྱང་ད་ལྟར་ཏིང་ངེ་འཛིན་ལས་
ལངས་ཀྱི། རིགས་ཀྱི་བུ། ཁྱོད་ཀྱིས་ཀྱང་སངས་རྒྱས་ཀྱི་ཞིང་མི་མཇེད་དེར་འགྲོ་བར་བྱའོ། །རིགས་ཀྱི་བུ། སངས་རྒྱས་ཀྱི་ཞིང་མི་མཇེད་དེ་ནའང་སེམས་ཅན་དག་མཆོག་ཏུ་ཚེ་ཐུང་བ་

66-1-208b

དག་ཡིན། ནད་མང་བ་ཡིན། བློ་ཆུང་བ་དག་ཡིན། དགེ་བའི་རྩ་བ་ཀུན་ཏུ་སྤྱོད་པ་ཆུང་བ་ཡིན། བསོད་ནམས་ཆུང་བ་དག་ཡིན། དགེ་བའི་རྩ་བའི་བྱ་བ་ཚོལ་བ་ཆུང་བ་དག་ཡིན།
འཇིག་རྟེན་ཕ་རོལ་ལ་འཇིགས་པར་མི་ལྟ་བ་དག་ཡིན། ལོངས་སྤྱོད་དང་ཉེ་བར་སྤྱོད་པ་ཆུང་བ་དག་ཡིན། འདོད་པ་ལ་ཆུམས་པ་དག་ཡིན། མི་དགེ་བ་སྤྱོད་པ་དག་ཡིན། ཕྲག་
དོག་དང་ལྡན་པ་དག་ཡིན། ངོ་ཚ་ཤེས་པ་དང་ཁྲེལ་ཡོད་པ་དག་སྤངས་པ་ཡིན་ཏེ། དེ་དག་ཕལ་ཆེར་མི་དགེ་བ་བཅུའི་ལས་ཀྱི་ལམ་ཡང་དག་པར་བླངས་པས་ངན་སོང་
དུ་འགྲོ་བ་དག་ཡིན་ནོ། །དེ་ཅིའི་ཕྱིར་ཞེ་ན། དེ་ན་གང་དག་འདྲེན་མར་སྤྱོད་པའི་སེམས་ཅན་དེ་དག་འཆི་བའི་དུས་བྱས་ནས་དེ་ཉིད་དུ་སྡིག་པ་བྱེད་པའི་གནོད་སྦྱིན་ཞེས་བྱ་བ་ནས་
སྡིག་པ་བྱེད་པའི་ལུས་སྲུལ་པོ་ཞེས་བྱ་བའི་བར་དག་ཏུ་སྐྱེ་བར་འགྱུར་ཏེ། སྡིག་པ་བྱེད་པའི་གནོད་སྦྱིན་ཞེས་བྱ་བ་ནས་ལུས་སྲུལ་པོ་ཞེས་བྱ་བའི་བར་དེ་དག་ཀྱང་དེར་སའི་
བཅུད་ཀྱི་མདངས་འཕྲོག་ནས་ཡོངས་སུ་སྤྱོད་པར་བྱེད་དོ། །འབྲུ་དང༌། སྨན་དང༌། མེ་ཏོག་དང༌། འབྲས་བུ་དང༌། འདབ་མ་དང༌། རོ་རྣམས་ཀྱི་མདངས་འཕྲོག་ནས་ཀྱང་ཡོངས་
སུ་སྤྱོད་པར་བྱེད་དོ། །དེས་ན་སྟོབས་དང་ལྡན་པ་དག་ཡིན་ནོ། །དེར་དེ་དག་མངལ་ན་གནས་པའི་མི་རྣམས་ཀྱི་མདངས་དག་འཕྲོག་པར་བྱེད་དོ། །མི་རྣམས་སྐྱེས་པ་ཙམ་གྱི་

66-1-209a

མོད་དག་ལ་མྱུར་དུ་མདངས་འཕྲོག་པར་བྱེད་དོ། །འོ་མའི་མདངས་དག་ཀྱང་འཕྲོག་པར་བྱེད་དོ། །བཟའ་བ་དང་བཏུང་བའི་མདངས་དག་ཀྱང་འཕྲོག་པར་
བྱེད་དོ། །དེར་དེ་དག་གིས་མི་མངལ་དུ་ཞུགས་པའི་མདངས་འཕྲོག་ཅིང་སྐྱེས་པ་ཙམ་གྱི་མོད་ལ་མདངས་འཕྲོག་པས་དེ་དག་ཀྱང་མདངས་ལ་མི་རེག་ཅིང་བཟའ་བ་དང༌། བཏུང་བ་ཉམས་
པ་ཡོངས་སུ་སྤྱད་ཟིན་པ་ལ་ཡོངས་སུ་སྤྱོད་པར་བྱེད་དེ། རྒྱུ་དེས་དེ་ན་མི་རྣམས་མཆོག་ཏུ་ན་བདག་དང༌། ཚེ་ཐུང་བ་དག་དང༌། དྲན་པ་ཉམས་པ་དག་དང༌། དགེ་བའི་རྩ་བ་ཐམས་ཅད་
ལས་ཡོངས་སུ་ཉམས་པ་དག་དང༌། བསོད་ནམས་དང་བྲལ་བ་དག་དང༌། འཇིག་རྟེན་ཕ་རོལ་ལ་འཇིགས་པར་མི་ལྟ་བ་དག་དང༌། ལོངས་སྤྱོད་དང་ཉེ་བར་སྤྱོད་པ་དང་བྲལ་བ་
དག་དང༌། འདོད་པ་ལ་ཆུམས་པ་དག་དང༌། ཀུན་ཏུ་སྤྱོད་པ་མི་གཙང་བ་དག་ཡིན་ཞེས་བྱ་བ་ནས་མི་དགེ་བ་བཅུའི་ལས་ཀྱི་ལམ་ཡང་དག་པར་བླངས་པས་ངན་སོང་དུ་འགྲོ་བ་དག་ཡིན་
ནོ༑ ༑ཞེས་བྱ་བའི་བར་ཡིན་ནོ། །རིགས་ཀྱི་བུ། སྔོན་ང་བྱང་ཆུབ་སེམས་དཔར་གྱུར་པའི་སྨོན་ལམ་འདི་ལྟ་བུར་གྱུར་ཏེ། འདི་ལྟར་ང་བྱ་བ་ལ་བརྩོན་པ་དང༌། སྤྲོ་བ་དང༌། བརྟུལ་བ་
བརྟན་པར་གྱུར་ཏོ། །སྔོན་གྱི་ཡང་དག་པར་རྫོགས་པའི་སངས་རྒྱས་གང་དག་བཞུགས་པར་ངས་བསྙེན་བསྐུར་བྱས་སོ། །ངས་ཐབས་གང་གིས་བུད་མེད་སྦྲུམ་པ་སྲུང་བར་ནུས་པའང་ཡོངས་སུ་

66-1-209b

ཞུས་སོ། །ངའི་བརྩོན་འགྲུས་གང་གིས་མ་བདེ་ལེགས་སུ་འགྱུར་པ་དང༌། མངལ་ན་ཡོད་པ་བདེ་ལེགས་སུ་འགྱུར་བ་ཡོངས་སུ་ཞུས་སོ། །ལྷའམ། ཀླུའམ། གནོད་སྦྱིན་ནམ། སྲིན་
པོའམ། ནམ་མཁའ་ལྡིང་ངམ། མིའམ་ཅིའམ། ལྟོ་འཕྱེ་ཆེན་པོའམ། གྲུལ་བུམ་མམ། ཡི་དྭགས་སམ། ཤ་ཟའམ། སྲུལ་པོའམ། ལུས་སྲུལ་པོའམ། མདངས་འཕྲོག་
པའམ། རྗེད་བྱེད་དམ། རིམས་ཉིན་གཅིག་པའམ། ཉིན་གཉིས་པའམ། ཉིན་གསུམ་པའམ། ཉིན་བཞི་པའམ། རོ་ལངས་གང་ཡང་དུག་གམ། སྔགས་ཀྱི་སྦྱོར་བའམ།
སྨན་གྱི་སྦྱོར་བས་ལུས་དང་སེམས་ལ་གནོད་པར་བྱ་བར་མི་ནུས་པ་ཡོངས་སུ་ཞུས་སོ། །གང་གིས་ཀྱང་མའམ། མངལ་ན་ཡོད་པ་དང༌། སྐྱེས་མ་ཐག་པ་དང༌། འོ་མ་འཐུང་བ་
དང༌། བཟའ་བ་དང༌། བཏུང་བ་ཡོངས་སུ་སྤྱོད་པ་ལ་གནོད་པར་བྱ་བར་མི་ནུས་པར་ཡོངས་སུ་ཞུས་སོ། །གང་གིས་ཀྱང་མདངས་འཕྲོག་པའམ། ལུས་དཀྲུག་པའམ། ཁམས་དཀྲུག་
པའམ། སེམས་དཀྲུག་པར་བྱ་བར་མི་ནུས་པར་ཡོངས་སུ་ཞུས་སོ། །གང་གི་ཕྱིར་སེམས་ཅན་དེ་དག་ཐ་མལ་པར་མངལ་ན་གནས་པར་ཡོངས་སུ་ཞུས་སོ། །ལུས་དང་སེམས་ལ་
རྣམ་པར་མཐོ་མ་བརྩམས་པས་བདེ་བར་མའི་མངལ་ནས་གནོད་པ་མེད་པར་འབྱུང་བ་ཡོངས་སུ་ཞུས་སོ། །བདེ་བར་འོ་མ་འཐུང་བ་ཡོངས་སུ་ཞུས་སོ། །བདེ་བར་བཟའ་བ་དང་བཏུང་

66-1-210a

བ་ཡོངས་སུ་སྤྱད་པ་ཡོངས་སུ་ཞུས་སོ། །གནོད་པ་ཆུང་བ་དང༌། ཚེ་རིང་བ་དང༌། བློ་དང་ལྡན་པ་ཞེས་བྱ་བ་ནས་དགེ་བ་བཅུའི་ལས་ཀྱི་ལམ་ཡང་དག་
པར་བླངས་པའི་བར་དང༌། སྦྱིན་པ་དང༌། དུལ་བ་དང༌། ཡང་དག་པར་སྡོམ་པ་ལ་མངོན་པར་དགའ་བ་དང༌། འཇིག་རྟེན་ཕ་རོལ་ལ་འཇིགས་པར་ལྟ་བ་ཡིན་པ་དག་ཀྱང་ཡོངས་
སུ་ཞུས་སོ། །ངས་གསང་སྔགས་གང་དག་དང༌། སྨན་གང་དག་གིས་སེམས་ཅན་དེ་ལྟ་བུ་དག་ཡོངས་སུ་སྨིན་པར་མཛད་པར་སྤྱོད་པའི་གསང་སྔགས་དེ་དག་ནི། གང་ཡིན།
སྨན་དེ་དག་ནི། གང་ཡིན་ཞེ་ན། གཟུངས་སྔགས་གང་གིས་ངས་སེམས་ཅན་བྱེ་བ་ཁྲག་ཁྲིག་བརྒྱ་སྟོང་དཔག་ཏུ་མེད་པ་ཡོངས་སུ་སྨིན་པར་མཛད་པ་དང༌། ཕ་རོལ་ཏུ་ཕྱིན་
པ་དྲུག་ལ་བཀོད་པ། རིག་པ་ཡོད་པའི་སྦུབས་ཞི་བ། གསང་སྔགས་ཀྱི་གཞིའི་གཟུངས་སྔགས་ལུང་བསྟན་པ་ཆེན་པོ་འདི་སྔོན་གྱི་ཡང་དག་པར་རྫོགས་པའི་སངས་རྒྱས་
དེ་དག་གིས་ཀྱང་ང་ལ་བསྟན་པར་གྱུར་ཏོ། །རྟག་ཏུ་བརྩོན་འགྲུས་དང༌། བརྟུལ་བ་བརྟན་པ་ངས་རྟག་པར་རྒྱུན་དུ་ཚེ་རབས་དེ་དང་དེ་དག་ཏུ་མངལ་ན་བུ་ཡོད་པའི་བུད་མེད་
ལ་རིག་པ་ཡོད་པའི་སྦུབས་ཞི་བ་གཟུངས་སྔགས་གསང་སྔགས་ཀྱི་གཞི་རིག་སྔགས་འདིས་བསྲུང་བ་བྱས་སོ། །བུད་མེད་དེ་མངལ་ན་བུ་ཡོད་པ་དང་བཅས་ཏེ་སྐྱབས་གསུམ་

66-1-210b

ལ་རྣམ་པར་བཞག་གོ །ཕྱིན་ཆད་ཀྱང་ལྷའམ་ཞེས་བྱ་བ་ནས་བདུད་དམ། རྗེད་བྱེད་དམ། མི་དང༌། མི་མ་ཡིན་པ་ཞེས་བྱ་བའི་བར་གྱིས་མའི་མངལ་ན་བུ་ཡོད་པ་བཙས་ཏེ། རྣམ་པར་
མཐོ་བརྩམས་པའམ། རྣམ་པར་གཙེ་བའམ། ལུས་དཀྲུག་པའམ། ཁམས་དཀྲུག་པའམ། སེམས་དཀྲུག་པར་བྱ་བར་མི་ནུས་སོ། །ལྷ་དང་ལྷ་མ་ཡིན་དུ་བཅས་པའི་འཇིག་རྟེན་གྱི་
བར་གྱིས་ཀྱང་མདངས་འཕྲོག་པའམ། སྨན་དང་སྔགས་ཀྱི་སྦྱོར་བ་བྱ་བར་མི་ནུས་སོ། །དེ་དག་གིས་མངལ་ན་བུ་ཡོད་པའི་མ་རྣམ་པར་མཐོ་མ་བརྩམས་པ་དང༌། མངལ་ན་བུག་ནས་པའང་
སྔོན་གྱི་ཚེ་རབས་དྲན་པར་འགྱུར་རོ། །ཉིང་མཚམས་སྦྱོར་བའི་ལུས་ཀྱི་དབང་པོ་ཐམས་ཅད་ཡོངས་སུ་རྫོགས་པ་དང༌། གཟུགས་བཟང་བ། བལྟ་ན་སྡུག་པ། ཁ་དོག་བཟང་པོ་རྒྱས་པ་
མཆོག་དང་ལྡན་པ་དག་དང༌། ཤིན་ཏུ་བློ་དང་ལྡན་པ་དག་བདེ་ལེགས་སུ་མའི་ལྟོ་ནས་བྱུང་ཞིང་བརྗེད་ངས་པ་མེད་པའི་སེམས་དང་ལྡན་པ་དག་ཏུ་འགྱུར་རོ། །དེ་དག་སྐྱེས་པ་ཙམ་
གྱི་མོད་ལའང་ལྟ་སྟོབས་དང་ལྡན་པ། དབང་ཆེ་བར་གྲགས་པ་རེ་རེ་ལའང་འཁོར་བརྒྱ་སྟོང་ཡོད་པ་དག་བསྲུང་བ་དང༌། རྗེས་སུ་སྦ་བར་བྱེད་པར་ཀུན་ཏུ་གནས་སོ། །དེ་དག་མི་དང་
མི་མ་ཡིན་པ་ཞེས་བྱ་བའི་བར་གང་གིས་ཀྱང་རྣམ་པར་མཐོ་བརྩམ་པའམ། རྣམ་པར་གཙེ་བའམ། ལུས་དཀྲུག་པའམ། ཁམས་དཀྲུག་པའམ། སེམས་དཀྲུག་པར་བྱ་བར་མི་ནུས་སོ།།

66-1-211a

མདངས་བླང་བར་ཡང་མི་ནུས་སོ། །གསང་སྔགས་དང༌། སྨན་གྱིས་ཀྱང་རྣམ་པར་མཐོ་བརྩམ་པར་མི་ནུས་སོ། །གང་གི་ཕྱིར་སེམས་ཅན་དེ་དག་
མཆོག་ཏུ་གཟུགས་དང་ལྡན་པ་དང༌། ཚེ་རབས་དྲན་པ་དང༌། འཇིག་རྟེན་ཕ་རོལ་ལ་འཇིགས་པར་ལྟ་བ་དང༌། བྱམས་པའི་སེམས་དང་ལྡན་པ་དང༌། སྙིང་རྗེ་ཆེན་པོ་དང་ལྡན་
པ་དང༌། གཏོང་བ་དང་ལྡན་པ་དང༌། ཚུལ་ཁྲིམས་ལ་རྗེས་སུ་དགའ་བ་དང༌། བཟོད་པ་དང༌། ཡོན་ཏན་དང་ལྡན་པ་དང༌། བརྩོན་འགྲུས་དང་ལྡན་པ་དང༌། དབེན་པ་ལ་
དགའ་ཞིང་བསམ་གཏན་ལ་མངོན་པར་བརྩོན་པ་དང༌། དགེ་བའི་བཤེས་གཉེན་ལ་མངོན་པར་དགའ་བ་དག་དང༌། དེ་ཐོབ་པ་བྱེད་པའི་སྡིག་བསྔལ་ཡང་དག་པར་ཟད་པར་
འགྲོ་བ་འཕགས་པའི་ངེས་པར་འབྱིན་པའི་ཤེས་པ་དང་ལྡན་པ་དག་ཏུ་འགྱུར་རོ། །སེམས་ཅན་ཉེ་བར་ཞི་བ་ལ་གནས་པ་ཉོན་མོངས་པ་ཆུང་བ་དེ་ལྟ་བུ་ད་དག་ལ་ལྷ་དང༌། ཀླུ་དང༌།
གནོད་སྦྱིན་རྣམས་ཀྱིས་རིམ་གྲོ་བྱ་བར་བརྩོན་པ་དག་ཡིན་ཏེ། མི་དེ་དག་ཀྱང་མཆོག་ཏུ་འཁོར་བ་ལ་སྐྱོན་དུ་བལྟ་བ་དང༌། བྱང་གྲོལ་གྱི་བདེ་བ་འདོད་པ་དག་ཏུ་འགྱུར་རོ། །དེ་
དག་གིས་གལ་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན། དེ་དག་རིས་མཐུན་པ་དེ་ཉིད་ཀྱིས་མྱུར་དུ་བྱང་ཆུབ་ཀྱི་སེམས་མ་བརྗེད་པར་བྱང་ཆུབ་སེམས་

66-1-211b

དཔའི་ཏིང་ངེ་འཛིན་ཐོབ་པར་འགྱུར་རོ། །ཅི་སྟེ་རང་སངས་རྒྱས་ཀྱི་ཐེག་པ་ལ་སེམས་བསྐྱེད་ན། དེ་དག་མྱུར་དུ་སྐྱེ་བ་དང༌། འཇིག་པ་དང་རྗེས་སུ་མཐུན་པའི་བཟོད་པ་ཐོབ་པར་འགྱུར་རོ། །ཅི་
སྟེ་སེམས་ཅན་དེ་དག་ཀྱང་ཉན་ཐོས་ཀྱི་ཐེག་པ་ལ་སེམས་སྐྱེད་པར་བྱེད་ན། སེམས་ཅན་དེ་དག་རིས་མཐུན་པ་ཉིད་ཀྱིས་བདེན་པ་དང་རྗེས་སུ་མཐུན་པའི་བཟོད་པ་ཐོབ་པར་བྱེད་
དོ༑ ༑སེམས་ཅན་དེ་དག་ཐམས་ཅད་ཀྱང་ངན་སོང་གསུམ་དང་བྲལ་བ་དང༌། མཐོ་རིས་སུ་འགྲོ་བ་དག་ཏུ་འགྱུར་རོ། །རིགས་ཀྱི་བུ། ངས་ཐབས་ལ་འཇུག་པའི་སྦྱོར་བ་ལ་བརྟུལ་བ་དེས་
སེམས་ཅན་དག་ཡོངས་སུ་སྨིན་པར་བྱས་ཤིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་ཡང་དག་པར་བསྒྲུབས་སོ། །རིགས་ཀྱི་བུ། རིག་པ་ཡོད་པའི་སྦུབས་ཞི་བ་
ལུང་བསྟན་པ་ཆེན་པོ་འདི་ནི། དེ་ལྟར་དོན་ཆེ་བ་ཡིན་ནོ། །རིགས་ཀྱི་བུ། ངས་སེམས་ཅན་ནད་པ་གང་དག་མཐོང་བ་དེ་དག་ལ་རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་
འདིས་སྨན་སིདྷ་ཀྵིར་ལ་བྲབས་ནས་ནད་པ་ལ་བྱིན་ན། ནད་ཐམས་ཅད་རབ་ཏུ་ཞི་བར་འགྱུར་རོ། །གང་ན་སྨན་སིདྷ་ཀྵིར་མེད་པར་ཡང་ངས་དེའི་མདུན་དུ་བཟའ་བ་དང༌། བཏུང་བ་
གང་ཡིན་པ་ལ་རིག་པ་ཡོད་པའི་སྦུབས་ཞི་བ་ལུང་བསྟན་པས་བྲབས་ནས་ནད་པ་ལ་བྱིན་ན། ནད་ཐམས་ཅད་རབ་ཏུ་ཞི་བར་འགྱུར་རོ། །གལ་ཏེ་མེད་པར་གྱུར་ན། ངས་སྨན་བཀྲུས་ཏེ་

66-1-212a

པོར་བ་ལ་རིག་པ་ཡོད་པའི་སྦུབས་ཞི་བའི་གསང་སྔགས་ཀྱི་གཞི་དག་གིས་བྲབས་ནས་ནད་པ་ལ་བྱིན་ན། ནད་ཐམས་ཅད་རབ་ཏུ་ཞི་བར་འགྱུར་རོ། །རིགས་
ཀྱི་བུ༑ ངས་ཐབས་ལ་འཇུག་པའི་སྦྱོར་བ་ལ་བརྟུལ་བ་དེས་སེམས་ཅན་རྣམས་ཡོངས་སུ་སྨིན་པར་བྱས་ཤིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་ཡང་དག་
པར་བསྒྲུབས་སོ། །གང་ན་ཤིང་ལྗོན་པ་དག་མེ་ཏོག་དང་འབྲས་བུ་མི་སྐྱེ་བ་དེར་ཡང་ངས་རིག་པ་ཡོང་བའི་སྦུབས་ཞི་བ་གསང་སྔགས་ཀྱི་གཞི་ཆེན་པོ་དག་གིས་ཆར་པའི་
ཚུལ་བྲབས་ནས་ཤིང་དག་ལ་བཏབ་ན། ཤིང་དེ་དག་ལོ་མང་པོར་ཆུ་མེད་ཀྱང་མེ་ཏོག་དང་འབྲས་བུ་དག་དང་ལྡན་པར་འགྱུར་རོ། །དེ་བཞིན་དུ་བུ་རམ་ཤིང་དང༌། རྒུན་འབྲུ་དག་
དང༌། འབྲུ་དང༌། སྨན་དག་གི་བར་ལའང་བྱས་སོ། །གང་ན་ཆར་མི་འབབ་ཅིང་ཆུ་མེད་པ་དེར་ཡང་ངས་རུས་སྦལ་གྱི་སྙིང་ལ་རིག་པ་ཡོད་པའི་སྦུབས་ཞི་བ་གསང་སྔགས་ཀྱི་གཞི་འདིས་
བྲངས་ནས་ཤིང་ཙམྤ་ཀའི་འདམ་མས་དཀྲིས་ཏེ་ཀླུ་མཚོའི་འགྲམ་དུ་བཞག་ན། ཆར་ཆེན་པོ་དང༌། ཆུ་ཆེན་པོའི་ཚོགས་བྱུང་བར་འགྱུར་རོ། །དེར་ཆུ་ཆེན་པོ་བྱུང་བས་སེམས་ཅན་
རྣམས་ཀྱི་ཁྱིམ་དང༌། ཞིང་དང༌། ཀུན་དགའི་ར་བའི་བར་ཆུད་ཟ་བར་གྱུར་ན་དེར་ཡང་ངས་སྦྲུལ་གྱི་རྒྱལ་པོའི་ནོར་བུ་ལ་རིག་པ་ཡོད་པའི་སྦུབས་ཞི་བའི་གསང་སྔགས་ཀྱི་གཞི་འདིས་

66-1-212b

བྲབས་ནས་ཀླུའི་གནས་སུ་བཞག་ན། ཆར་ཆུར་རབ་ཏུ་ཞི་བར་འགྱུར་རོ། །གང་ན་དུས་མ་ཡིན་པར་རླུང་དང༌། ཉི་མ་དང༌། དུས་མ་ཡིན་པའི་སྤྲིན་དང༌། མུན་པ་དང༌། རྡུལ་གྱི་ཆར་པ་དང༌། གྲང་བ་དང༌། དྲོ་བ་
དང༌། དུས་ཕྱིན་ཅི་ལོག་ཏུ་བྱུང་བའི་བར་དང༌། དམག་ཚོགས་དང༌། ཟླ་བ་དང༌། ཉི་མ་དང༌། གཟའ་དང༌། རྒྱུ་སྐར་དང༌། ཟླ་བ་དང༌། ཟླ་བ་ཕྱེད་དང༌། དུས་ཚིགས་དང༌། ལོ་རྣམས་ཡང་དག་
པར་འབྱུང་བ་མ་ཡིན་པའི་བར་ལ་ངས་སྙིང་རྗེས་སེམས་ཅན་རྣམས་ཀྱི་ཆེད་དུ་ཞག་བདུན་པ་གཅིག་གི་ཉིན་མཚན་དུ་ཁྲུས་བྱས་ནས་འོ་མ་དང་འབྲས་ཆན་གྱི་ཁ་ཟས་ཟ་ཞིང་ཚངས་པའི་
གནས་པ་སྒོམ་པ་ལ་མངོན་པར་དགའ་བས་རིག་པ་ཡོང་བའི་སྦུབས་ཞི་བ་ལུང་བསྟན་པ་འདི་ལས་གཞན་མི་བྱེད་པར་བརྗོད་དེ། ཉིན་བདུན་པ་ལ་གལ་ཏེ་ཡུལ་ཡོངས་སུ་མ་བསྐྱངས་ན། དེར་
ངའི་མདུན་དུ་རང་གི་དམ་བཅས་པས་མི་གནས་པ་ཡིན་ནོ། །དེར་ཡང་ངས་རྩི་ལྕམ་པ་སྦྲུལ་གྱི་སྙིང་དང་བཅས་པ་ལ་རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་འདིས་བྲབས་ཤིང་སྐྱུག་
སྨན་མ་ད་ནའི་འབྲས་བུ་དག་དང་བསྲེས་ཏེ་ལྷ་རྟེན་སར་བཞག་པས་དེས་དུས་མ་ཡིན་པའི་རླུང་དང༌། ཉི་མ་དང༌། སྤྲིན་དང༌། མུན་པ་དང༌། རྡུལ་གྱི་ཆར་པ་དག་དང༌། གྲང་བ་དང༌། དྲོ་བ་ཐམས་ཅད་
ཞི་བར་གྱུར་ཏོ། །ཡང་དག་པའི་དུས་ཚིགས་དང༌། ཟླ་བ་དང༌། ཉི་མ་དང༌། གཟའ་དང༌། རྒྱུ་སྐར་དང༌། ཟླ་བ་དང༌། ཟླ་བ་ཕྱེད་དང༌། ལོ་ཡང་དག་པར་བྱུང་བར་གྱུར་ཏོ། །རིགས་ཀྱི་བུ། དེས་ན་གང་

66-1-213a

ན་སེམས་ཅན་དགེ་མཚན་དང༌། བཀྲ་ཤིས་དང༌། སོ་སོར་ལྡན་པ་དག་དང༌། ལྟ་བ་ཕྱིན་ཅི་ལོག་ཏུ་གྱུར་པའི་བར་གྱི་སེམས་ཅན་དེ་དག་ལ་ངས་རིག་པ་ཡོད་
པའི་སྦུབས་ཞི་བ་ལུང་བསྟན་པ་ཆེན་པོ་འདིའི་ཆོས་བསྟན་ཏོ། །གང་དང་གང་དུ་སེམས་ཅན་རྣམས་ཀྱིས་ཐོས་པ་དེ་དང་དེར་ཡང་ཉོན་མོངས་པ་ཆུང་ངུ་དག་ཏུ་གྱུར་ཏོ། །དགེ་མཚན་
དང༌། བཀྲ་ཤིས་དང༌། ལྟ་བ་ངན་པ་ཐམས་ཅད་སྤངས་ཏེ། དེ་ཕྱིན་ཆད་དགེ་བའི་ལས་དང་ཡང་དག་པར་ལྡན་པ་ལེགས་པར་བྱས་པའི་ལས་ཀྱི་མཐའ་དང༌། སྨོན་ལམ་དག་མང་བ་
ངེས་པའི་ཕུང་པོ་དག་ཏུ་གྱུར་ཏོ། །རིགས་ཀྱི་བུ། དེ་བཞིན་དུ་ངས་ཐབས་ལ་འཇུག་པའི་སྦྱོར་བ་ལ་བརྟུལ་བ་དེས་སེམས་ཅན་རྣམས་ཡོངས་སུ་སྨིན་པར་བྱས་ཤིང་ཕ་རོལ་ཏུ་ཕྱིན་པ་
དྲུག་གི་བར་ཡོངས་སུ་རྫོགས་པར་བྱས་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མངོན་པར་རྫོགས་པར་སངས་རྒྱས་སོ། །རིག་པ་ཡོད་པའི་སྦུབས་ཞི་བ་ལུང་བསྟན་
པ་ཆེན་པོ་འདི་ནི། དེ་ལྟར་སེམས་ཅན་རྣམས་ལ་གཅེས་སྤྲས་བྱེད་པ་ཡིན་ནོ། །དེ་ལྟར་ཕན་ཡོན་མང་པོ་ཡིན་ཏེ། སེམས་ཅན་ཐམས་ཅད་ལ་ཕན་པར་བྱེད་པ། ནད་ཐམས་ཅད་
རབ་ཏུ་ཞི་བར་བྱེད་པ། བུད་མེད་སྦྲུམ་མ་ཐམས་ཅད་སྲུང་བར་བྱེད་པ། རབ་ཏུ་ཐར་བར་བྱེད་པ། ཉོན་མོངས་པ་ཐམས་ཅད་རབ་ཏུ་ཞི་བར་བྱེད་པ། ཕུང་པོ་དང༌། ཁམས་ཐམས་ཅད་

66-1-213b

ཡོངས་སུ་ཤེས་པར་བྱེད་པ། ཆོས་ཐམས་ཅད་རྣམ་པར་འབྱེད་པར་བྱེད་པ། ཐབས་ཐམས་ཅད་ཡང་དག་པར་སྟོན་པར་བྱེད་པ། བྱང་གྲོལ་གྱི་བདེ་བ་ཐམས་ཅད་ཡོངས་སུ་རྟོགས་པར་བྱེད་
པ༑ སེམས་ཅན་ཐམས་ཅད་རབ་ཏུ་དད་པར་བྱེད་པ། ཆོས་ཐམས་ཅད་ཀྱི་བདེ་བ་ལ་འཇུག་པར་བྱེད་པ། བདུད་དང་ཕས་ཀྱི་རྒོལ་བ་ཐམས་ཅད་ཆོས་དང་མཐུན་པས་ཚར་གཅོད་པར་བྱེད་པ། བདུད་
ཀྱི་ཡུལ་ཐམས་ཅད་ངེས་པར་འདུལ་བར་བྱེད་པ་ཡིན་ནོ། །རིགས་ཀྱི་བུ། རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་འདི་ནི། བདུད་རྣམས་ཚར་གཅོད་པར་བྱེད་ཅིང་ཉོན་མོངས་པ་རྣམས་
ཕམ་པར་བྱེད་པ་ཡིན་ཏེ། ལྷ་རྣམས་དགའ་བར་བྱེད་པ། གནོད་སྦྱིན་རྣམས་ཡང་དག་པར་མགུ་བར་བྱེད་པ། ལྷ་མ་ཡིན་རྣམ་པར་འཇོམས་པར་བྱེད་པ། ནམ་མཁའ་ལྡིང་རྣམས་དངང་བར་
བྱེད་པ༑ མིའམ་ཅི་རྣམས་དད་པར་བྱེད་པ། ལྟོ་འཕྱེ་ཆེན་པོ་རྣམས་རྒྱབ་ཀྱིས་ཕྱོགས་པར་བྱེད་པ། འཐབ་པ་དང༌། འཐབ་མོ་དང༌། མུ་གེ་དང༌། འཆི་བ་དང༌། ནད་དང༌། ཕ་རོལ་གྱི་དམག་
ཚོགས་དང༌། དུས་མ་ཡིན་པའི་རླུང་དང༌། ཆར་པ་དང༌། ནད་ཐམས་ཅད་རྣམ་པར་ཞི་བར་བྱེད་པ། གྲང་བ་དང༌། དྲོ་བ་དང༌། ཁ་བ་དང༌། ཚ་བ་དང༌། རྩུབ་པ་དང༌། ཧྲུད་ཧྲུད་པོ་དང༌། རེག་པར་
དཀའ་བའི་དངོས་པོ་རྣམས་རབ་ཏུ་ཞི་བར་བྱེད་པ། ཆོས་ཐམས་ཅད་ཀྱི་ཆོས་ཀྱི་ཚུལ་འབར་བར་བྱེད་པ། སངས་རྒྱས་ཀྱི་བསྟན་པ་སྟོན་པར་བྱེད་པ། དཀོན་མཆོག་གསུམ་གྱི་གདུང་རྒྱུན་

66-1-214a

མི་འཆད་པར་བྱེད་པ། འཁོར་བས་སྐྲག་པ་རྣམས་དབུགས་འབྱིན་པར་བྱེད་པ། ཟད་པ་ཤེས་པ་སྐྱེད་པར་བྱེད་པ། མི་སྐྱེ་བ་ཤེས་པ་རང་གི་མངོན་སུམ་དུ་
བྱེད་པ༑ མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇིག་པར་བྱེད་པ། སྡུག་བསྔལ་གྱི་ཁུར་འདོར་བར་བྱེད་པ་ཡིན་ནོ། །རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་
འདི་ཡིན་ཏེ། ཏདྱ་ཐཱ། མ་ནཱཀྵ། ཨ་བུ་ཀྵ། གྷ་ས་ཀྵ། ཛ་ནེ་ཀྵ། མརྨ་ན་ཀྵ། ཀྵ་བཀྵ། མཎྜ་ཀྵ། ན་ཊ་ཀྵ། ན་ད་ར་ཧུ། བི་ས་ནཱ་ད། ཁ་ག་ནཱ་ད། ཨ་ཏ་ན་ཊ། ཀུ་ན་ཊ། བ་རི་ཀུ་ན་ཊ། ནཱ་ཊ་
ནཱ་ཊ༑ བ་རི་ཀ་ནཱ་ཊ། ཨུད་ཏ་ར་ནཱ་ཊ། བི་ནཱ་ཊ། ཀུཉྫ་ནཱ་ཊ། ཙ་བ་བ་ར་ནཱ་ཊ། ཁ་གྷ་མ་བྷ་ནཱ་ཊ། པུ་ཀྵ་ར་ནཱ་ཊ། སིདྷ་རུ་པྲ་ནཱ་ཊ། ས་མ་ནཱ་ཊ། ཤི་རི་ཀུ་ས་ཀླཽ་ནཱ་ཊ། ཏ་ལ་མ་རུ་ཏ་ཁ་བ། ཏེ་ཧུ་ཀྵ་
བ་ཏི་རཀྵ་དཱ་མ་ར་ཛུ་བ་ཧ། ན་བུ་ཏི་ས་ན་ཏི་ར་ན་ཛ་ག་ཨ་མོ་ཧོ་ར་ག་ཛ་ལ། ཨ་ཏྲི་ནཱ། ཨ་ཏྲི་ནཱ། ར་བ། ཨ་ཏྲི་ནཱཀྵ། ཨ་བ་ཧཱ། མཱརྒ་ཏྲི་ནཱཀྵ། ཨེ་ཥ་ཨེ་བནྟོ་དུཿཁ་སྱ་སྭཱཧཱ། བཅོམ་ལྡན་
འདས་ཀྱིས་བསྟན་པ་འདི་བསྟན་པ་ན་འཁོར་དེར་སྲོག་ཆགས་བྱེ་བ་ཕྲག་དྲུག་ཅུ་ནི། རྗེས་སུ་མཐུན་པའི་བཟོད་པ་ཐོབ་པར་གྱུར་ཏོ། །དཀྲིགས་པ་ཕྲག་དྲུག་ཅུ་དག་ཀྱང་སྐྱོན་མེད་
པ་ལ་ཞུགས་པར་གྱུར་ཏོ། །རིགས་ཀྱི་བུ། རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་འདི་དེ་བཞིན་གཤེགས་པ་ཤཱཀྱ་ཐུབ་པ་ལ་ངས་ཁྱོད་ཀྱི་ལག་ནས་བསྐུར་ཏོ། །དེར་

66-1-214b

ཡང་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་ཟད་པར་འགྱུར་བའི་གཟུངས་སྔགས་ལ་ང་དད་པ་སྦྱིན་པར་
མཛད་དོ། །རིག་པ་ཡོད་པའི་སྦུབས་ཞི་བ་འདི་ལོངས་ལ་སངས་རྒྱས་ཀྱི་ཞིང་མི་མཇེད་དེར་སོང་ཞིག །ངའི་བཀས་དེ་བཞིན་གཤེགས་པ་ཤཱཀྱ་ཐུབ་པ་ལ་གནོད་པ་ཆུང་ངམ། བསྐྱོད་པ་ཡང་ངམ།
བདེ་བ་ལ་རེག་པར་གནས་སམ་ཞེས་ཀྱང་ཞུས་ཤིག །འདི་སྐད་དུ་བྱང་ཕྱོགས་ན་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་བརྒྱད་ཅུའི་བྱེ་མ་སྙེད་འདས་པ་དེ་ན་སངས་རྒྱས་ཀྱི་
ཞིང་སྙིགས་མ་ལྔ་དང་ལྡན་པ་སྒྲ་ཐམས་ཅད་ཡང་དག་པར་འཕགས་པ་ཞེས་བྱ་བ་ཡོད་དེ། སངས་རྒྱས་ཀྱི་ཞིང་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་
རྒྱས་དཔལ་མེ་ཏོག་གི་སྙིང་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་བཞིན་གཤེགས་པ་དེས་སངས་རྒྱས་ཀྱི་ཞིང་དེ་ནས་བཅོམ་ལྡན་འདས་ལ་ཡོངས་སུ་ཞུ་བའི་
སླད་དུ་བདག་མངགས་པ་ལགས་ན། བཙུན་པ་བཅོམ་ལྡན་འདས། ཅི་སྙུང་བ་མི་མངའ་ལགས་སམ། གནོད་པ་ཆུང་ལགས་སམ། ཁྱོད་ཀྱི་འཁོར་བྲོ་འཚལ་བ་དག་མ་མཆིས་ལགས་
སམ། གནོད་པ་དག་ཆུང་ལགས་སམ། དམ་པའི་ཆོས་ཉན་པར་འཚལ་བ་དག་ལགས་སམ། ཇི་ལྟར་ཆོས་ཐོས་པ་བཞིན་དུ་ཆོས་དེ་ལ་ནན་ཏན་སྙིང་པོར་བགྱིད་པ་དག་ལགས་

66-1-215a

སམ༑ ཆོས་ཀྱི་གནས་པ་དག་གིས་གནས་པར་བགྱིད་པ་ལགས་སམ། ཁྱེད་ཀྱིས་སངས་རྒྱས་ཀྱི་ཞིང་འདི་ན་བདུད་ཀྱི་ཡུལ་དང༌། ཀླུའི་ཡུལ་བཅོམ་
ལགས་སམ། ཁྱོད་ཀྱི་སངས་རྒྱས་ཀྱི་ཡུལ་གཅིག་བུ་ལགས་སམ། འདི་ན་ཐོགས་པ་མ་མཆིས་པ་ཆོས་ཀྱི་འཁོར་ལོ་རབ་ཏུ་བསྐོར་ལགས་སམ། གང་སུ་དག་སངས་རྒྱས་
ཀྱི་ཞིང་འདིར་འཁོར་ལོ་བསྐོར་བར་མཛད་པ་དེ་དག་གི་ཆེད་དུ་དེ་བཞིན་གཤེགས་པ་དཔལ་མེ་ཏོག་གི་སྙིང་པོ་དེས་འདིར་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་
པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་ལ་དད་པ་སྩོལ་བར་མཛད་ཅིང་དེ་ནས་རིག་པ་ཆེན་པོ་ཡོད་པའི་སྦུབས་
ཞི་བ་ལུང་བསྟན་པ་ཆེན་པོ་མཐུ་ཆེ་བ། ཕན་ཡོན་ཆེ་བ་འདི་བསྐུར་ལགས་ཏེ། སེམས་ཅན་ཐམས་ཅད་ལ་ཕན་པར་བགྱིད་པ། ནད་ཐམས་ཅད་རབ་ཏུ་ཞི་བར་བགྱིད་པ། ཉོན་
མོངས་པ་ཐམས་ཅད་རབ་ཏུ་ཞི་བར་བགྱིད་པ་ཞེས་བྱ་བ་ནས་སྡུག་བསྔལ་གྱི་ཁུར་འདོར་བར་བགྱིད་པ་ཞེས་བྱ་བའི་བར་རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་
འདི་བསྐུར་ལགས་སོ། །ཞེས་ཀྱང་གསོལ་ཅིག །དེ་ན་ཐམས་ཅད་དང་ལྡན་པའི་འཁོར་དེ་ངོ་མཚར་ཐོབ་ཅིང་རྨད་དུ་བྱུང་བ་ཐོབ་ནས་འདི་སྐད་ཅེས་གསོལ་ཏོ། །སངས་རྒྱས་

66-1-215b

བཅོམ་ལྡན་འདས་རྣམས་ཀྱི་ཆོས་ཐམས་ཅད་ལ་མ་ཐོགས་པའི་ཡེ་ཤེས་དང༌། གཟིགས་པ་ནི། ངོ་མཚར་ཏོ། །མཆོག་ཏུ་ངོ་མཚར་ཏོ། །དེ་ལྟ་ལགས་པས་ད་ལྟར་དེ་བཞིན་གཤེགས་པས་
བདག་ཅག་ལ་སྔོན་མ་ཐོས་པ་འདི་ལྟར་ཟབ་པའི་རིག་པ་ཡོད་པའི་སྦུབས་ཞི་བ་ལུང་བསྟན་པ་ཆེན་པོ་སེམས་ཅན་ཐམས་ཅད་ལ་ཕན་པར་བྱེད་པ་འདི་ཁོ་ན་བསྟན་ཏོ། །གང་ལ་ཡོན་ཏན་
འདི་ལྟ་བུ་གྲངས་མེད་དཔག་ཏུ་མེད་པ་དེ་དག་མཆིས་པ་འདི་ལ་མཁས་པ་བྱང་ཆུབ་ཚོལ་བར་བྱེད་པ་སུ་ཞིག་མངོན་པར་བརྩོན་པར་མི་བགྱིད། དེ་ནས་བྱང་ཆུབ་སེམས་དཔའ་ནམ་མཁའི་
སྙིང་པོས་འདི་སྐད་ཅེས་གསོལ་ཏོ། །སེམས་ཅན་གང་སུ་དག་འཁོར་བས་སྐྲག་ཅིང་བྱད་གྲོལ་གྱི་བདེ་བ་མངོན་པར་འཚལ་བ་ནི། བཅོམ་ལྡན་འདས་ཀྱི་མཚན་ཡོངས་སུ་བསྒྲགས་པ་དང༌།
རིག་པ་མཆིས་པའི་སྦུབས་ཞི་བའི་གཟུངས་སྔགས་ཀྱི་མིང་བསྒྲགས་པ་ན་དགའ་བ་དང༌། མཆོག་ཏུ་དགའ་བ་དང༌། གུས་པར་སེམས་ཅན་རྣམས་ཀྱི་རྙེད་པ་ཆེན་པོ་དང༌། དགེ་བའི་ཕྱོགས་རྣམ་
པར་འཕེལ་བར་འགྱུར་ལགས་སོ། །དེ་ནས་དེ་བཞིན་གཤེགས་པ་དཔལ་མེ་ཏོག་གི་སྙིང་པོས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། དེ་དེ་བཞིན་ནོ། །ཁྱོད་ཀྱིས་ཇི་སྐད་སྨྲས་པ་དེ་བཞིན་ཏེ།
རིགས་ཀྱི་བུ། ང་བྱང་ཆུབ་སེམས་དཔར་གྱུར་ཏེ་བརྩོན་པ་འདིས་སྤྱད་པ་སྤྱོད་པ་ན་སྨོན་ལམ་འདི་ལྟ་བུ་བཏབ་བོ། །བདག་བྱང་ཆུབ་ཐོབ་ནས་སེམས་ཅན་གང་སུ་དག་ཕྱོགས་བཅུའི་སངས་རྒྱས་ཀྱི་

66-1-216a

ཞིང་ཐམས་ཅད་ན་སྦྱིན་པ་ལ་བརྩོན་པའི་བསམ་པ་ཅན་ཞེས་བྱ་བ་ནས་ཤེས་རབ་ལ་བརྩོན་པའི་བསམ་པ་ཅན་ཞེས་བྱ་བའི་བར་དག་གིས་བདག་གི་མིང་སྒྲོག་
པར་བྱེད་ཅིང་སེམས་ཅན་ཐམས་ཅད་ཀྱིས་སེམས་པར་བྱེད་ན། གལ་ཏེ་དེ་དག་ལ་ལྷ་དང་ལྷ་མ་ཡིན་དུ་བཅས་པའི་འཇིག་རྟེན་ན་སེམས་ཅན་ལ་ལ་ཕ་རོལ་ཏུ་ཕྱིན་པ་དེ་དང་དེ་དག་
གི་བར་ཆད་བྱེད་པར་ནུས་པ་ཞིག་ཡོད་ན་སེམས་ཅན་དེ་དག་གི་དགེ་བའི་ཕྱོགས་འཕེལ་བ་བརྒྱ་སྟོང་དུ་མར་གྱུར་ཅིག །སྔོན་གྱི་ལས་ཀྱི་འབྲས་བུའི་རྒྱུ་ནི། མ་གཏོགས་སོ། །བདག་ཀྱང་རེ་
ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །གང་ཡང་བུད་མེད་བུ་ལ་མངོན་པར་དགའ་བ་ཞེས་བྱ་བ་ནས་བུའི་ཁུར་
གྱིས་སྐྱོ་བ་ཞེས་བྱ་བའི་བར་དང༌། གང་བུད་མེད་སྦྲུམ་པ་ཞེས་བྱ་བའི་བར་བདག་ལ་ཕྱག་འཚལ་བར་བྱེད་ཅིང་སེམས་ཅན་ཐམས་ཅད་ཀྱིས་དགའ་བ་དང༌། གུས་པ་དང༌། དད་པས་
བདག་གིས་མིང་ཡོངས་སུ་སྒྲོག་པར་བྱེད་ལ། གལ་ཏ་མའམ་མངལ་ན་ཡོད་པ་དེ་ལ་མིའམ་མི་མ་ཡིན་པ་སྡང་བའི་སེམས་ཀྱིས་རྣམ་པར་མཐོ་འཚམ་པར་བྱེད་དམ། སྨན་དང་གསང་
སྔགས་ཀྱི་སྦྱོར་བས་ཀྱང་རུང་སྟེ། ལུས་ཀུན་ཏུ་འཁྲུག་པར་བྱེད་དམ། སེམས་ཀུན་ཏུ་འཁྲུག་པར་བྱེད་དམ་ཞེས་བྱ་བ་ནས་བཙས་པ་ཙམ་གྱི་བར་ལའང་ཐ་ན་ཡུད་ཙམ་གཅིག་ཙམ་ཡང་

66-1-216b

རྣམ་པར་མཐོ་འཚམ་པར་བྱེད་ན། བདག་རེ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མ་གྱུར་ཅིག །ཅེས་སྔོན་ང་བྱང་ཆུབ་སེམས་དཔར་གྱུར་
པའི་སྨོན་ལམ་དེ་ལྟ་བུ་བཏབ་བོ། །དེ་བཞིན་དུ་ད་ལྟར་ཡང་སེམས་ཅན་གང་དག་སངས་རྒྱས་ཀྱི་ཞིང་ཐམས་ཅད་ན་སྡུག་བསྔལ་དེ་ལྟ་བུས་གཟིར་བ་དག་ཀྱང་ཞེས་བྱ་བ་ནས་ཇི་ལྟར་སྔར་
བསྟན་པ་བཞིན་སེམས་ཅན་ཐམས་ཅད་ཀྱིས་དགའ་བ་དང༌། གུས་པ་དང༌། དང་པས་བདག་གིས་མིང་ཡོངས་སུ་སྒྲོག་པར་བྱེད་པ་ཐམས་ཅད་སྡུག་བསྔལ་དེ་དག་ལས་ཡོངས་སུ་གྲོལ་བར་
འགྱུར་ཏེ་གཞན་དུ་མ་ཡིན་ནོ། །སྦྱངས་པ་མ་ཡིན་ན། སྔོན་གྱི་ལས་ཀྱི་འབྲས་བུའི་རྒྱུ་ནི། མ་གཏོགས་སོ།    །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་
མདོ༑ བམ་པོ་ལྔ་པ། དེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། སངས་རྒྱས་ཀྱི་ཞིང་མི་མཇེད་ནི། ངོ་མཚར་ལགས་ཏེ། དེ་ན་སེམས་ཅན་རྣམས་མཆོག་ཏུ་སྡང་བ།
གཟུ་ལུམས་ཅན། རྩུབ་པ། ཕྲག་དོག་དང་ལྡན་པ། སྙིང་བརྩེ་བ་མ་མཆིས་པ། བགྱིས་པ་མི་གཟོ་བ། ཚིག་རྩུབ་པར་སྨྲ་བ། ལོག་པར་ལྟ་བ་དག་ལགས་པས་དེར་ཁ་ཅིག་གིས་བདག་ལ་
རྣམ་པར་མཐོ་བརྩམས་ན་མི་རུང་སྟེ། བདག་མཆིས་པས་ཅི་ལའང་མི་སྨན་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། འདི་ནི། གནས་མ་ཡིན་ཞིང་གོ་སྐབས་

66-1-217a

མེད་དེ༑ སུས་དམིགས་པ་མེད་པའི་ཚངས་པའི་གནས་པ་ལེགས་པར་བསྒོམས་ཤིང་ལེགས་པར་ཡིད་ལ་བྱས་པར་གྱུར་པ་དེ་ལ་ནི། བདུད་བྱེ་བས་ཀྱང་
རྣམ་པར་མཐོ་འཚམ་པའམ། བར་ཆད་བྱེད་པར་ནུས་པ་འདི་ནི། གནས་མེད་དོ། །རིགས་ཀྱི་བུ། ཁྱོད་ཀྱིས་ཡུན་རིང་པོ་ནས་དམིགས་པ་མེད་པའི་ཚངས་པའི་གནས་པ་ཤིན་ཏུ་བསྒོམས་
ཤིང་ལེགས་པར་ཡིད་ལ་བྱས་ཟིན་གྱི། མ་འཇིགས་ཤིག །རིགས་ཀྱི་བུ། ཁྱོད་ལ་གསང་སྔགས་གང་དག་གིས་སྡང་བ་ཐམས་ཅད་དད་པར་འགྱུར། རྨོངས་པར་འགྱུར་བ་དང༌། གང་གིས་
བཟོད་པ་དང༌། དྲན་པ་དང༌། རབ་ཏུ་དང་བ་ཐོབ་པར་བྱེད་པའི་གཟུངས་སྔགས་དམིགས་པ་མེད་པའི་ཚངས་པའི་གནས་པའི་རྒྱུ་མཐུན་པར་བྱམས་པ་ཆེན་པོ་སྦྱིན་པར་མཛད་དོ། །ཏདྱ་ཐཱ།
བོ་བྲི་ཧ། བུ་བུ་ལ། ཨི་ལ་བར། ཨི་ལ་ས་ཧ། ཧ་ཊྱ་ཊྱ་ག་ག་ནཱཀྵ། ཤ་མ་ཤ་མ། མི་ཏྲ་མི་ཏྲ། ཙཀྲ་བརྟི་ཏི་ལེ། སཱ་ག་ར་ཏི་ལེ། དུརྦྷ་ལི། ཧི་ཧི་ལེ། ཧ་བ་ཧེ་ན་རཱ་ཛ་ནེ། ཡ་པ་ན་མི་ཏྲེ། ཀྵཱནྟི་མི་
ཏྲེ༑ མི་ཏྲ་རླ་མེ། མི་ཏྲ་ཁ་གྷ། སརྦ་སཏྭ་ཛ་མི་ཏྲེ། སརྦ་ཀྲ་མ་མི་ཏྲེ། མ་ན་བརྟ་མི་ཏྲེ། དྷི་ཏི་ཤ་ར་མི་ཏྲེ་སྭཱཧཱ། རིགས་ཀྱི་བུ། སྡང་བ་ཞི་བར་བྱེད་པ་དང༌། རྨོངས་པར་བྱེད་པའི་གསང་
སྔགས་ཀྱི་གཟུངས་སྔགས་འདིས་ཙམྤ་ཀའི་འབྲུ་མར་ལ་ལན་བདུན་བཟླས་བརྗོད་བྱས་པས་ལག་པ་གཉིས་བསྐུས་ན། སྡང་བ་ཐམས་ཅད་དད་པར་བྱེད་པ། རྨོངས་པར་བྱེད་ཅིང་སྡང་བའི་

66-1-217b

སྤྲུལ་དག་དང༌། སྡང་བའི་གནོད་སྦྱིན་དང༌། གྲུལ་བུམ་དང༌། སྲུལ་པོ་དང༌། བདུད་བྱེ་བ་བརྒྱ་སྟོང་ཡང་རུང་སྟེ། སྡང་བའི་སེམས་དང་ལྡན་པའི་སེམས་ཅན་དེ་དག་གིས་ཅིའང་བྱེད་པར་མི་ནུས་སོ། །གལ་ཏེ་
སྡང་བའི་སེམས་དང་ལྡན་པ་ཐམས་ཅད་ཀྱིས་གླིང་བཞི་པ་གང་བར་གྱུར་ཀྱང་སྐྱོར་ཆུ་གཅིག་གིས་ཐམས་ཅད་དེའི་མདོ་ཁོ་ན་ལ་མེད་པར་འགྱུར་རོ། །གལ་ཏེ་ཆུ་རྙོག་པ་ཅན་གྱིས་རྒྱ་མཚོ་བཞི་ཡོངས་སུ་
གང་བར་གྱུར་ཀྱང་རུང༌། སྐྱོར་ཆུ་གཅིག་ཁོ་ནས་རབ་ཏུ་དང་བར་བྱེད་དེ། འདི་ལ་ཐེ་ཚོམ་མེད་ཀྱི། ལོངས་ལ་འཇིག་རྟེན་གྱི་ཁམས་མི་མཇེད་དུ་སོང་ཞིག །ཡང་དེའི་ཚེ་བྱང་ཆུབ་སེམས་དཔའ་སེམས་
དཔའ་ཆེན་པོ་གྲངས་མེད་དཔག་ཏུ་མེད་པས་ཚིག་མཐུན་པར་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་ཀྱང་དེ་བཞིན་གཤེགས་པ་ཤཱཀྱ་ཐུབ་པ་ལ་བལྟ་བ་དང༌། ཕྱག་བགྱི་
པ་དང༌། བསྙེན་བཀུར་བགྱི་བ་དང༌། འདུས་པ་ཆེན་པོ་བལྟ་བ་དང༌། ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་
འབྱང་པའི་གཟུངས་སྔགས་དེའང་མཉན་པར་འཚལ་ལགས་ན། བཙུན་པ་བཅོམ་ལྡན་འདས། གལ་ཏེ་དེར་བདག་ཀྱང་མཆིར་གནང་བ་ལྟ་ན། སངས་རྒྱས་ཀྱི་ཞིང་མི་མཇེད་དུ་བདག་ཅག་མཆི་ལགས་སོ། །
དེ་ནས་དེ་དག་ལ་བཅོམ་ལྡན་འདས་དེ་བཞིན་གཤེགས་པ་དཔལ་མེ་ཏོག་གི་སྙིང་པོ་དེས་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ་དག །ཁྱེད་ཐམས་ཅད་སོ་སོ་ནས་གླིང་བཞི་པའི་འཁོར་ལོས་བསྒྱུར་

66-1-218a

བའི་ཆ་བྱད་དང༌། རྟགས་དང༌། དབྱིབས་དང༌། ཡོ་བྱད་དང༌། སྤྱོད་ལམ་གྱིས་ལྷན་ཅིག་མཐུན་པར་དེངས་ཤིག །དེ་ནས་བྱང་ཆུབ་སེམས་དཔའ་བྱེ་བ་ཕྲག་བརྒྱད་ཅུ་དེ་དག་
ཐམས་ཅད་གླིང་བཞི་པའི་འཁོར་ལོས་བསྒྱུར་བའི་ཆ་བྱང་དང༌། རྟགས་དང༌། དབྱིབས་དང༌། ཡོ་བྱད་དང༌། སྤྱོད་ལམ་མངོན་པར་སྤྲུལ་ནས་བྱང་ཆུབ་སེམས་དཔའ་ནམ་མཁའི་སྙིང་པོ་ལ་སོགས་
པ་ཐམས་ཅད་དེ་བཞིན་གཤེགས་པ་དཔལ་མེ་ཏོག་གི་སྙིང་པོའི་ཞབས་གཉིས་ལ་མགོ་བོས་ཕྱག་བཙལ་ཏེ་ལན་གསུམ་བསྐོར་བ་བྱས་ནས་ནམ་མཁའ་ལ་འཁོད་དོ། །བྱང་ཆུབ་སེམས་
དཔའ་སེམས་དཔའ་ཆེན་པོ་རེ་རེས་ཀྱང་རིན་པོ་ཆེ་ལས་བྱས་པའི་པདྨ་འདབ་མ་སྟོང་པ་བདུན་བདུན་དང༌། དཔུང་གི་ཚོགས་ཡན་ལག་བཞི་པའང་མངོན་པར་སྤྲུལ་ཏོ། །སྤྱོད་ལམ་དེ་
ལྟ་བུས་དེ་ནས་ཆས་ཏེ། དེ་དག་ཐམས་ཅད་སྐད་ཅིག་ཐང་གཅིག་གཅིག་གིས་སངས་རྒྱས་ཀྱི་ཞིང་མི་མཇེད་འདིར་འཁོད་དེ། བཅོམ་ལྡན་འདས་དེ་བཞིན་གཤེགས་པ་ཤཱཀྱ་
ཐུབ་པ་དང༌། བྱང་ཆུབ་སེམས་དཔའ་རྣམས་ལ་མཆོད་པའི་ལས་བྱ་བའི་ཕྱིར་སངས་རྒྱས་ཀྱི་ཞིང་མི་མཇེད་ཐམས་ཅད་དུ་ཁ་ཅིག་གིས་ནི། གསེར་གྱི་ཕྱེ་མའི་ཆར་མངོན་པར་རབ་ཏུ་
ཕབ་བོ། །བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པ་དང༌། བྱང་ཆུབ་སེམས་དཔའ་རྣམས་ལ་མཆོད་པའི་ལས་བྱ་བའི་ཕྱིར་ཁ་ཅིག་གིས་ནི། དངུལ་གྱི་ཕྱེ་མའི་ཆར་མངོན་པར་རབ་

66-1-218b

ཏུ་ཕབ་བོ། །ཁ་ཅིག་གིས་ནི། སྤོས་ཀྱི་ཕྱེ་མའི་ཆར་མངོན་པར་རབ་ཏུ་ཕབ་བོ། །ཁ་ཅིག་གིས་ནི། མུ་ཏིག་གི་ཆར་མངོན་པར་རབ་ཏུ་ཕབ་བོ། །ཁ་ཅིག་གིས་ནི། གསེར་སྐུ་དག་མངོན་པར་
རབ་ཏུ་ཕབ་བོ། །ཁ་ཅིག་གིས་ནི། མུ་ཏིག་གི་དོ་ཤལ་དག་མངོན་པར་རབ་ཏུ་ཕབ་བོ། །ཁ་ཅིག་གིས་ནི། དཔུང་རྒྱན་གྱི་རྒྱན་དག་མངོན་པར་རབ་ཏུ་ཕབ་བོ། །ཁ་ཅིག་གིས་ནི། རས་དང༌།
རས་བཅོས་བུ་དང༌། གདུགས་དང༌། རྒྱལ་མཚན་དང༌། བ་དན་གྱི་ཆར་མངོན་པར་རབ་ཏུ་ཕབ་སྟེ། དེ་དག་ཐམས་ཅད་ཀྱིས་སངས་རྒྱས་ཀྱི་ཞིང་མི་མཇེད་འདི་ལན་གསུམ་བསྐོར་བ་
བྱས་ནས་ཕྱོགས་གཅིག་ཏུ་འཁོད་པར་གྱུར་ཏོ། །ཐེག་པ་ཆེན་པོ་འདུས་པ་ཆེན་པོའི་མདོ་ཉི་མའི་སྙིང་པོའི་ལེའུ་ལས། ཕོ་ཉའི་ལེའུ་སྟེ་གཉིས་པ་རྫོགས་སོ།།    །།རྒྱལ་པོ་
གཟུགས་ཅན་སྙིང་པོས་སྔོན་མ་མཐོང་བ་ཚངས་པ་ཆེན་པོ་དང༌། བརྒྱ་བྱིན་དང༌། སྲེད་མེད་ཀྱི་བུ་དང༌། གླིང་བཞི་པའི་འཁོར་ལོས་བསྒྱུར་བ་གྲངས་མེད་དཔག་ཏུ་མེད་པ་མཐོང་ནས་མཆོག་ཏུ་
ངོ་མཚར་དུ་གྱུར་ཏེ་སྟན་ལས་ལངས་ནས་ཧ་ཅང་ཡང་ཐག་མི་རིང་བར་འདུག་གོ །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སངས་རྒྱས་ཀྱི་ཕོ་ཉ་བཞི་པོ་དེ་དག་འཁོར་དང་
བཅས་ཏེ། དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་འཁོད་དོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་

66-1-219a

ཀྱི་སྙིང་པོས་ཀྱང་དེ་བཞིན་གཤེགས་པ་ཤཱཀྱ་ཐུབ་པ་ག་ལ་བ་དེ་ལོགས་སུ་མེ་ཏོག་ཙམྤ་ཀའི་ཕྲེང་བ་དག་གཏོར་ཏེ། དེའི་ཚེ་ཚིགས་སུ་བཅད་པ་འདི་དག་ཀྱང་
གསོལ་ཏོ། །རྐང་གཉིས་དམ་པ་འགྲོ་བའི་སྣང་བ་འཛིན། །ལྟ་བ་ཉམས་པའི་འགྲོ་བའི་ལམ་སྩལ་པ། །མཉམ་ཉིད་ལྡན་པ་འགྲོ་ལ་ཕན་མཛད་ཁྱོད། །བདུད་དང་ཀླུ་རྣམས་མྱུར་དུ་འདུལ་
མཛད་ཁྱོད། །གདུལ་དཀའ་འགྲོ་བ་ཉོན་མོངས་ཐར་མཛད་ཁྱོད། །ཆོས་འདིར་སྣང་བ་ཡུན་རིང་འབར་མཛད་ཁྱོད། །བསམ་གཏན་སྒོ་འདི་དག་གིས་སྐྱེས་མཆོག་ལྡན། །ཞིང་མང་ཐམས་
ཅད་ཤིན་ཏུ་མཛེས་པར་མཛད། །རྒྱལ་བ་སྐྱེས་མཆོག་སྐྱེ་བོ་མཁས་རྒུ་ལ། །རྒྱང་རིང་ནས་ནི་ཞིང་འདི་བརྗོད་པ་མཛད། །འགྲོ་བའི་ཆོས་ཀྱི་དུས་འདི་དཀའ་བ་སྟེ། །དེ་མཐོང་བདག་འདིར་
ཆོས་ཆེད་ཚོགས་སུ་མཆིས། །འགྲོ་བ་མིར་སྐྱེ་བ་ནི་རྙེད་པར་དཀའ། །ཤིན་ཏུ་རིང་ནས་མིར་སྐྱེ་རྙེད་ནས་ཀྱང༌། །ཉོན་མོངས་ཆེན་པོས་ཟིན་གྱུར་ཐུབ་ཁྱོད་ནི། །རབ་མྱུར་ཉོན་མོངས་དྲ་བ་
གཅོད་མཛད་ལགས། །སྡུག་བསྔལ་མཚོ་དང་ཉོན་མོངས་ཀླུང་ལྷུང་བ། །ཁྱོད་ཀྱིས་གླང་ཆེན་ལྟ་བུར་འགྲོ་བ་བསྒྲལ། །རྒྱལ་བས་ཕན་ཚུན་བདག་ཅག་ཕོ་ཉར་མངགས། །ཁྱོད་ཀྱིས་ཆོས་
ཀྱི་གཏེར་ལ་ཡི་རང་མཛད། །བཙུན་པ་བཅོམ་ལྡན་འདས། ཤར་ཕྱོགས་ན་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་གངྒཱའི་ཀླུང་དཔག་ཏུ་མ་མཆིས་པའི་བྱེ་མ་སྙེད་འདས་པ་དེ་ན་

66-1-219b

འཇིག་རྟེན་གྱི་ཁམས་མ་དྲོས་པ་ཞེས་བགྱི་བ་མཆིས་སོ། །སངས་རྒྱས་ཀྱི་ཞིང་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཙམ་པ་ཀའི་མདོག་ཅེས་བགྱི་
བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་བཞིན་གཤེགས་པ་དེ་བདག་འདིར་མངགས་ལགས་ཏེ། དེ་བཞིན་གཤེགས་པ་དེ་ཁྱོད་ཉི་མའི་སྙིང་པོའི་ཆོས་ཀྱིས་གནས་པ་
ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་འཆད་པ་ལ་དད་པ་སྦྱིན་པར་མཛད་ཅིང་གནོད་པ་ཆུང་ངམ།
བསྐྱོད་པ་ཡང་རམ། སྟོབས་དང་བདེ་བ་ལ་རེག་པ་ལ་གནས་སམ་ཞེས་ཀྱང་ཞུ་བར་མཛད་ལགས་ན། བཅོམ་ལྡན་འདས། ཅི་སྙུང་བ་མི་མངའ་ལགས་སམ། གནོད་པ་ཆུང་ལགས་སམ།
ཁྱོད་ཀྱི་འཁོར་བྲོ་འཚལ་བ་མ་མཆིས་ལགས་སམ། གནོད་པ་ཆུང་ལགས་སམ། ཆོས་ཉན་པར་འཚལ་བ་དག་ལགས་སམ། ཇི་ལྟར་ཆོས་ཐོས་པ་བཞིན་དུ་ཆོས་དེ་ལ་ནན་ཏན་
སྙིང་པོར་བགྱིད་པ་དག་ལགས་སམ། ཆོས་ཀྱིས་གནས་པས་གནས་པར་བགྱིད་པ་ལགས་སམ། ཁྱོད་ཀྱི་སངས་རྒྱས་ཀྱི་ཞིང་འདི་ན་བདུད་ཀྱི་ཡུལ་དང་ཀླུའི་ཡུལ་བཅོམ་ལགས་
སམ༑ ཁྱོད་ཀྱི་སངས་རྒྱས་ཀྱི་ཡུལ་གཅིག་པུ་ལགས་སམ། འདི་ན་ཐོགས་པ་མ་མཆིས་པར་འཁོར་ལོ་བསྐོར་ལགས་སམ། སངས་རྒྱས་ཀྱི་ཡུལ་འདི་ན་གང་སུ་དག་འཁོར་ལོ་

66-1-220a

བསྐོར་བར་འགྱུར་བ་དེ་དག་གི་དོན་དུ་དེ་བཞིན་གཤེགས་པ་ཙམྤ་ཀའི་མདོག་དེ་ཁྱོད་དང་ཉི་མའི་སྙིང་པོ་ཆོས་ཀྱིས་གནས་པ་ཀླུའི་ཡུལ་འཇིག་པའི་འོད་
ཟེར་གྱི་ལེའུ་གཟུངས་སྔགས་འདི་ལ་དད་པ་སྦྱིན་པར་མཛད་ལགས་སོ། །དེ་ནས་བདེན་པ་དང་རྗེས་སུ་མཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་
ཆགས་ཐམས་ཅད་ཟད་པར་བགྱིད་པ། གཟུགས་ཀྱི་འདོད་ཆགས་ཐམས་ཅད་ཟད་པར་བགྱིད་པ། གཟུགས་མེད་པའི་འདོད་ཆགས་ཐམས་ཅད་ཟད་པར་བགྱིད་པ། ང་རྒྱལ་དང༌།
ལྷག་པའི་ང་རྒྱལ་དང༌། ངའོ་སྙམ་པའི་ང་རྒྱལ་ཐམས་ཅད་ཟད་པར་བགྱིད་པ་འདིའང་བསྐུར་ལགས་སོ། །ཞེས་བྱ་བ་ཇི་ལྟར་སྔར་བཤད་པ་བཞིན་ཏེ། བདེན་པ་དང་རྗེས་སུ་མཐུན་
པའི་བཟོད་པ་འདི་ནི། བདུད་རྣམས་ཚར་གཅོད་པ། ཀླུ་རྣམས་ཕམ་པར་བགྱིད་པ། ལྷ་རྣམས་དགའ་བར་བགྱིད་པ། གནོད་སྦྱིན་རྣམས་ཚིམ་པར་བགྱིད་པ། ལྷ་མ་ཡིན་རྣམས་
རྣམ་པར་འཇོམས་པར་བགྱིད་པ། རྗེའུ་རིགས་རྣམས་དགའ་བར་བགྱིད་པ། དམངས་རིགས་རྣམས་མཆོག་ཏུ་དགའ་བར་བགྱིད་པ། བུད་མེད་འདོད་ཆགས་དང་བྲལ་བར་བགྱིད་
པ༑ མང་དུ་ཐོས་པ་རྣམས་སྐྱོ་བར་བགྱིད་པ། རྣལ་འབྱོར་སྤྱོད་པ་རྣམས་མངོན་པར་དགའ་བར་བགྱིད་པ། ནད་ཐམས་ཅད་རབ་ཏུ་ཞི་བར་བགྱིད་པ། འཐབ་པ་དང༌། འཐབ་མོ་དང༌། མུ་

66-1-220b

གེ་དང༌། དུས་མ་ཡིན་པའི་ནད་དང༌། ཕ་རོལ་གྱི་དམག་ཚོགས་དང༌། རླུང་དང༌། ཆར་བ་དང༌། ཆུ་བོ་དང༌། གྲང་བ་དང༌། དྲོ་བ་ཐམས་ཅད་རྣམ་པར་ཞི་བར་བགྱིད་པ། ཁ་བ་དང༌། ཚ་བ་དང༌། རོ་
མི་བྲོ་བ་དང༌། རྩུབ་པ་དང༌། ཧྲུད་ཧྲུད་པོ་དང༌། རེག་པར་དཀའ་བའི་དངོས་པོ་རྣམས་རབ་ཏུ་ཞི་བར་བགྱིད་པ། ཆོས་ཀྱི་ཚུལ་འབར་བར་བགྱིད་པ། ཆོས་ཀྱི་ཚུལ་རྒྱུན་མི་འཆད་པར་བགྱིད་པ།
སངས་རྒྱས་ཀྱི་བསྟན་པ་སྟོན་པར་བགྱིད་པ། འཁོར་བས་སྐྲག་པ་རྣམས་དབུགས་འབྱིན་པར་བགྱིད་པ། ཟད་པ་ཤེས་པ་སྐྱེད་པར་བགྱིད་པ། མི་སྐྱེ་བ་ཤེས་པ་རྟོགས་པར་བགྱིད་པ། མ་
རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བགྱིད་པ། སྡུག་བསྔལ་གྱི་ཁུར་འདོར་བར་བགྱིད་པ། སྲེད་པའི་ཀླུང་སྐེམ་པར་བགྱིད་པ་འདི་ཡང་བསྐུར་ལགས་ཏེ། ཏདྱ་ཐཱ། བཱ་ཡེ་
བ་ཡ་པ་རི་བཱ་རེ། བ་ཧེ་བ་ཧ་པ་རི་བཱ་རེ། པྲྀ་ཐ་བི་པ་རི་བཱ་རེ། ཨ་བེ་ཨ་བ་པ་རི་བཱ་རེ། ཏེ་ཛེ་ཏེ་ཛ་པ་རི་བཱ་རེ། མ་ལེ་མ་ལ་པ་རི་བཱ་རེ། ཁ་གྷེ་ཁ་གྷ་པ་རི་བཱ་རེ། ཨཱ་ལོ་ཀེ་ཨཱ་ལོ་ཀ་པ་རི་བཱ་རེ། སྠ་མེ་
སྠ་མ་པ་རི་བཱ་རེ། རཱ་ཛེ་རཱ་ཛ་པ་རི་བཱ་རེ། སི་ལི་སིལ་པ་རི་བཱ་རེ། ག་མེ་ག་མ་པ་རི་བཱ་རེ། ཨཱ་བོ་ཙ་ཨཱ་བོ་ཙ་པ་རི་བཱ་རེ། མ་ལ་མ་ལ་མ་ལ་ལ་མེ་ལ་མ། རཱ་ལ་རཱ་ལ་ལ་མ། བིདྱཱ་ཛྙཱ་ན་མ་བྷུ་ཏཾ་
ག་མེ༑ བྷུ་ཏངྒ་མ་པ་རི་བཱ་རེ། ཙཀྵུ་གྲ་ཧེ། ཙཀྵུ་གྲ་ཧ་པ་རི་བཱ་རེ། ཤོ་ཏྲ་གྲ་ཧེ། ཤོ་ཏྲ་གྲ་ཧ་པ་རི་བཱ་རེ། གྷྲཱ་ཎ་གྲ་ཧེ། གྷྲཱ་ཎ་གྲ་ཧ་པ་རི་བཱ་རེ། ཛི་ཧྭ་གྲ་ཧེ། ཛི་ཧྭ་གྲ་ཧཱ་པ་རི་བཱ་རེ། ཀཱ་ཡ་གྲ་ཧེ། ཀཱ་

66-1-221a

ཡ་གྲ་ཧ་པ་རི་བཱ་རེ། མ་ན་གྲ་ཧེ། མ་ན་གྲ་ཧ་པ་རི་བཱ་རེ། སྤ་ཪྴ་གྲ་ཧེ། སྤཪྴ་གྲ་ཧ་པ་རི་བཱ་རེ། བེ་ད་ན་གྲ་ཧེ། བེ་ད་ན་གྲ་ཧ་པཱ་རི་བཱ་རེ། ཏྲིཥྞཱ་གྲ་ཧེ། ཏི་ཥྞཱ་གྲ་ཧ་པ་རི་
བཱ་རེ༑ ཨུ་བཱ་དཱ་ན་གྲ་ཧེ། ཨུ་པཱ་དཱ་ན་གྲ་ཧ་པ་རི་བཱ་རེ། བྷཱ་བ་གྲ་ཧེ། བྷཱ་བ་གྲ་ཧཱ་པ་རི་བཱ་རེ། ཛཱ་ཏི་གྲ་ཧེ། ཛ་ཏི་གྲ་ཧ་པ་རི་བཱ་རེ། ཛ་ར་མ་ར་ཎ་གྲ་ཧེ། ཛ་ར་མ་ར་ཎ་གྲ་ཧཱ་པ་རི་བཱ་རེ། དུཿཁ་སནྟ་པཱ་གྲ་ཧེ།
དུཿཁ་སནྟ་པཱ་གྲ་ཧ་པ་རི་བཱ་རེ། ཨཱ་རཱ་པཱ་རཱ་དྷྭ་ཛེ་གྲ་ཧེ། ཨཱ་རཱ་པཱ་རཱ་དྷྭ་ཛ་གྲ་ཧ་པ་རི་བཱ་རེ། ཨཱ་རཱ་པཱ་རཱ་དྭི་ཛ་གྲ་ཧེ། ཨཱ་རཱ་པཱ་རཱ་དྭི་ཛ་གྲ་ཧཱ་པ་རི་བཱ་རེ། ཨ་བརྟ་བི་བརྟ་སྱ་ཨ་བ་ར་མུ་པ་མཱ་སྭ་སྱ།
བ་ག་པི་ནི་བརྟ། ཨཱཪྱ་རསྨི་ས་མ་བེ་ག་ཤཱནྟི་སྭཱཧཱ། བཙུན་པ་བཅོམ་ལྡན་འདས། དེ་བཞིན་གཤེགས་པ་ཙམྤ་ཀའི་མདོག་དེས་བདེན་པ་དང་རྗེས་སུ་མཐུན་པའི་བཟོད་པ་བསྐུར་བ་ནི།
འདི་ལགས་སོ། །བཅོམ་ལྡན་འདས་ཀྱིས་ཀྱང་ལེགས་སོ། །ཞེས་བྱ་བ་གནང་ངོ༌། །སངས་རྒྱས་ཀྱི་ཞིང་མི་མཇེད་དུ་ཐམས་ཅད་དང་ལྡན་པའི་འཁོར་ལྷགས་པས་ཀྱང་ལེགས་སོ། །ཞེས་
བྱ་བ་བྱིན་ཏེ། བསམ་གཏན་ལ་སྙོམས་པར་ཞུགས་པ་དག་ནི། མ་གཏོགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་ཉི་མའི་ཤུགས་ཀྱི་སྙིང་པོ་ལ་འདི་སྐད་ཅེས་
བཀའ་སྩལ་ཏོ། །རིགས་ཀྱི་བུ། འདིར་ང་སྟན་འདི་ཉིད་ལ་བཞུགས་བཞིན་སེམས་ཅན་རྣམས་ལ་དོན་དང་བཅས་པ། ཚིག་འབྲུ་དང་བཅས་པ། ལྷག་ཆད་མེད་པའི་བདེན་པ་དང་རྗེས་སུ་

66-1-221b

མཐུན་པའི་བཟོད་པ་རྒྱ་ཆེར་སྟོན་པར་མཛད་དོ། །རིགས་ཀྱི་བུ། དེ་བཞིན་གཤེགས་པ་ཙམྤ་ཀའི་མདོག་གིས་གང་ཁྱོད་འདིར་འོང་བའི་ཚེ་བསྲུང་བའི་ཕྱིར་བྱིན་པ་ལུས་ཀྱི་ཁྱད་པར་ཐམས་ཅད་
སྒྲུབ་པ་ཞེས་བྱ་བ་ནས་ཤིན་ཏུ་ཡོངས་སུ་མྱ་ངན་ལས་འདས་པ་སྒྲུབ་པ་ཞེས་བྱ་བའི་བར་ཉི་མའི་སྤྱན་པདྨའི་སྦུ་གུའི་གཟུངས་སྔགས་དེ་ཁྱོད་ཀྱིས་ཀྱང་སྟོན་ཅིག །དེ་ནས་བྱང་ཆུབ་སེམས་དཔའ་སེམས་
དཔའ་ཆེན་པོ་ཉི་མའི་ཤུགས་ཀྱི་སྙིང་པོས་འདི་སྐད་ཅེས་གསོལ་ཏོ། །སྱཱད་ཡ་ཐེ་ད་ན། སིདྡྷ་མ་ཏེ། བི་ལོ་ཀ་མ་ཏེ། ཨ་ལེ་གེ་ཏ་རི་ཤེ། རུ་ཙེ་སུ་རུ་ཙེ། བུདྡྷེ། བི་བུདྡྷེ། མཧཱ་བུདྡྷེ། ཨུན་མ་ཏེ། ཨུན་མད་ཏ་པྲ་
ཏི་ཥེ་དྷ་ནེ། ར་ག་དྷུ་པ་པྲ་ཏི་ཥེ་དྷ་ནེ། བིནྡུ་བིནྡུ་མ་ཏེ། ཙི་ཏ་ཙི་ཏ་བ་ཏི་ཥེ་དྷ་ནེ། ཨརྐེ་ཙནྡྲ་ཨརྡྷེ། ཧ་ཏ་ཙི་ཏི། ཧ་ཏ་ནིརྨི། ཧ་ཏ་ཀྵ་མ་བེ་གེ །ཧ་ཏ་པཽ་ན་བྷ་བི་ར་ཛེ། ཧ་ཏ་ཙཀྵུ་ས་མ་ཏེ། ཧ་ཏ་བི་མ་ཏ་མུ་དྲེ། ཧ་ཏ་
ཡཱ་གྷེ། ཧ་ཏ་ཡཱ་གྷེ། ཧ་ཏ་ས་མུ་དྲ་ཛ་བེ། ཧ་ཏ་བི་མ་ན་རཱ་ཛེ། ཧ་ཏ་ཧི་ཏེ། ཧ་ཏ་ཙི་ཏ་ཊེ། ཧ་ཏ་དྷརྨ་རཱ་ཛོ། ཧ་ཏ་བ་ཧུ་རཱ་ཛེ། ཧ་ཏ་བརྫ་མ་ཏི། ཧ་ཏ་ཨུ་པ་ག་མ་ཏེ། ཧ་ཏ་རོ་པ་རསྨི། ཧ་ཏ་དྷརྨ་སིདྡྷི། ཧ་ཏ་
སརྦོ་ན་མ་ད། ཛྙཱ་ཛྙཱ་ཛྙཱ། བི་ཛྙཱ་ཛྙཱ་ཛྙཱ། སརྦ་མཱརྒ་ཛྙཱ་ཛྙཱ། ཨེ་ཥོ་ན་ད་སཾ་ས་ར་དུཿཁེ་སྭཱཧཱ། བཙུན་པ་བཅོམ་ལྡན་འདས། དེ་བཞིན་གཤེགས་པ་ཙམྤ་ཀའི་མདོག་དེས་བདག་ཆས་པའི་དུས་ཀྱི་ཚེ་
བསྲུང་བའི་སླད་དུ་ཉི་མའི་སྤྱན་པདྨའི་གཟུངས་སྔགས་སྩལ་པ་ནི། འདི་ལགས་སོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་ཚེ་དང་ལྡན་པ་སྙན་པ་ལ་བཀའ་སྩལ་པ། སྙན་པ། ཁྱོད་ཀྱི་

66-1-222a

ཉི་མའི་སྙིང་པོའི་སྤྱན་པདྨའི་གཟུངས་སྔགས་འདི་ཟུངས་ཤིག །སྙན་པ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་འཇིག་
རྟེན་དུ་འབྱུང་བ་རྙེད་པར་དཀའོ། །དེ་བས་ཀྱང་ཉི་མའི་སྤྱན་པདྨའི་གཟུངས་སྔགས་འདི་ཆེས་རྙེད་པར་དཀའོ། །རིགས་ཀྱི་བུ། དེ་བཞིན་གཤེགས་པའམ། དེ་བཞིན་གཤེགས་པའི་ཉན་ཐོས་
ཀྱིས་ཀྱང་རུང༌། གང་གིས་ཀྱང་རིའི་རྒྱལ་པོ་རི་རབ་བམ། རྒྱ་མཚོ་ཆེན་པོའི་ཡོན་ཏན་དང༌། ཕན་ཡོན་ནི། བརྗོད་པར་ནུས་སོ། །ཉི་མའི་སྤྱན་པདྨའི་གཟུངས་སྔགས་འདིའི་ཡོན་ཏན་དང༌།
ཕན་ཡོན་ནི། བསྐལ་པའམ། བསྐལ་པ་ལས་ལྷག་པར་ཡང་རུང་སྟེ། བརྗོད་པར་མི་ནུས་སོ། །ཉི་མའི་སྤྱན་པདྨའི་གཟུངས་སྔགས་འདི་ནི། དེ་ལྟར་ཟབ་པ་ཡིན་ནོ། །རིགས་ཀྱི་བུ།
ཁྱོད་ཀྱིས་ཉི་མའི་སྤྱན་པདྨའི་གཟུངས་སྔགས་འདི་ཟུངས་ཤིག །ཀུན་ཆུབ་པར་གྱིས་ཤིག །འཁོར་བཞི་པོ་དེ་དག་ལའང་རྒྱས་པར་ཡང་དག་པར་རབ་ཏུ་སྟོན་ཅིག་དང༌། དེར་སེམས་
ཅན་རྣམས་འདོད་པའི་འདོད་ཆགས་ཐམས་ཅད་སྤོང་བར་འགྱུར་རོ། །ཞེས་བྱ་བ་ནས་ཟག་པ་ཐམས་ཅད་ཟད་པ་དང༌། བྱང་གྲོལ་གྱི་བདེ་བ་དང་ལྡན་པའི་བར་དུའང་འགྱུར་རོ། །དེ་ནས་དེའི་
ཚེ་བྱང་ཆུབ་སེམས་དཔའ་སྤོས་ཀྱི་གླང་པོ་ཆེས་འདི་སྐད་ཅེས་གསོལ་ཏོ། །ཤིང་གི་རྒྱལ་པོའི་དྲུང་དུ་བདུད་ནི་གཅིག་པུ་ཁྱོད་ཀྱིས་བཅོམ། །བྱང་ཆུབ་རབ་མཆོག་དམ་པ་ཡང་ནི་གཅིག་པུས་

66-1-222b

བརྙེས་པ་ལགས། །ལྷ་དང་མི་དང་གནོད་སྦྱིན་གཅིག་པུ་ཁྱོད་ཀྱིས་དབང་དུ་མཛད། །རྒྱལ་བ་ཉི་མ་རབ་གྲོལ་ཡེ་ཤེས་མཆོག་གི་འོད་ཟེར་ལགས། །འདི་ན་མུ་སྟེགས་གཞན་ནི་གཅིག་
པུས་འོད་དང་བྲལ་མཛད་པ། །འཇིག་རྟེན་ཀུན་ན་སྲིན་བུ་མེ་ཁྱེར་དག་ལ་ཉི་ལྟར་མཛེས། །ཐུབ་པ་འདུས་ན་སེམས་ཅན་བསྒྲལ་བའི་དོན་ཀྱང་མཛད་ལགས་ཏེ། །དཀོན་མཆོག་གསུམ་གྱི་གདུང་
དང་ཆོས་ཚུལ་ཡུན་རིང་གནས་པར་མཛད། །ཁྱོད་གཅིག་བུ་ལ་མཆོད་ཕྱིར་བྱང་ཆུབ་སེམས་དཔའ་རྣམས་ལྷགས་པ། །དགེ་དང་བྱང་ཆུབ་ཡོངས་སུ་བཙལ་ཕྱིར་ཆོས་དོན་གཉེར་བ་ལགས། །རྒྱལ་
བ་ཁྱོད་ནི་སྡུག་བསྔལ་ཐམས་ཅད་གཅོད་པའི་ཆོས་སྟོན་པ། །ཁྱོད་ནི་ཡེ་ཤེས་བྱང་ཆུབ་སྤྱོད་པ་རབ་མཆོག་སྟོན་པར་མཛད། །གཅིག་པུས་ཞི་འགྱུར་བདུད་རྩིས་སེམས་ཅན་རྣམས་ཀྱང་ཞི་མཛད་པ། །ཡང་
སྲིད་མ་མཆིས་མཛད་སླད་སྲོག་ཆགས་ཁྲག་ཁྲིག་སྒྲོལ་བ་ཁྱོད། །ཟག་པ་ཟད་ཅིང་ལྟ་དང་བྲལ་བ་ཉོན་མོངས་སྤུངས་གྱུར་པ། །གང་ན་མྱ་ངན་བྱེད་མེད་ཞི་བའི་གྲོང་ཁྱེར་གཤེགས་པ་ཁྱོད། །འདི་ནི་
འཇིག་རྟེན་ཀུན་ཏུ་ཁྱོད་གཅིག་སྨན་དང་མཚུངས་ལགས་ཏེ། །རྒྱལ་བ་རྣམས་ཀྱི་ཁྱོད་ལ་ཞུ་བའི་སླད་དུ་ཕོ་ཉར་མངགས། །རིག་པའི་རྒྱ་མཚོ་ཐུགས་རྗེ་མཉམ་པས་གནས་པར་མཛད་པ་པོ། །
ཐུབ་པ་ཟླ་བའི་ཆོས་དང་གསན་ནས་གཟུངས་ཀྱང་བསྐུར་བ་ལགས། །བཙུན་པ་བཅོམ་ལྡན་འདས། ལྷོ་ཕྱོགས་ན་སངས་རྒྱས་ཀྱི་ཞིང་འདི་ནས་དཔེར་བགྱི་ན། གྲོང་ཁྱེར་རྒྱར་དཔག་ཚད་ཙམ་མཆིས་

66-1-223a

པ་བྱེ་མས་གཏམས་པ་དེ་སྙེད་ཀྱི་སངས་རྒྱས་ཀྱི་ཞིང་དག་འདས་ནས་སྙིགས་མ་ལྡ་དང་ལྡན་པ་དེ་ན་འཇིག་རྟེན་གྱི་ཁམས་སྙིགས་མའི་
རྒྱལ་མཚན་ཞེས་བགྱི་བ་མཆིས་ཏེ། །དེ་ན་དེ་བཞིན་གཤེགས་པ་རི་དབང་རྒྱལ་པོ་ཞེས་བྱ་བ་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་ཏོ། །དེ་བཞིན་གཤེགས་
བ་དེས་བདག་འདིར་མངགས་ལགས་ཏེ། དེ་བཞིན་གཤེགས་པ་དེ་ཁྱོད་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་
གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་འཆད་པ་ལ་དད་པ་སྦྱིན་པར་མཛད་ཅིང་གནོད་པ་ཆུང་ངམ། བསྐྱོད་པ་ཡང་ངམ། སྟོབས་
དང་བདེ་བ་ལ་རེག་པར་གནས་སམ་ཞེས་ཀྱང་ཞུགས་པར་མཛད་ལགས་ན། བཙུན་པ་བཅོམ་ལྡན་འདས་ཅི་བསྙུང་བ་མི་མངའ་ལགས་སམ། གནོད་པ་ཆུང་ལགས་
སམ༑ ཁྱོད་ཀྱི་འཁོར་བྲོ་འཚལ་བ་མ་མཆིས་ལགས་སམ། གནོད་པ་ཆུང་ལགས་སམ། དམ་པའི་ཆོས་ཉན་པར་འཚལ་བ་དག་ལགས་སམ། ཇི་ལྟར་ཆོས་
ཐོས་པ་བཞིན་དུ་ཆོས་དེ་ལ་ནན་ཏན་སྙིང་པོར་བགྱིད་པ་དག་ལགས་སམ། ཆོས་ཀྱི་གནས་པས་གནས་པར་བགྱིད་པ་དག་ལགས་སམ། ཁྱོད་ཀྱིས་སངས་རྒྱས་

66-1-223b

ཀྱི་ཞིང་འདི་ན་བདུད་ཀྱི་ཡུལ་དང༌། ཀླུའི་ཡུལ་བཅོམ་ལགས་སམ། ཁྱོད་ཀྱི་སངས་རྒྱས་ཀྱི་ཡུལ་གཅིག་པུ་ལགས་སམ། འདི་ན་ཐོགས་པ་མ་མཆིས་པར་ཆོས་ཀྱི་འཁོར་
ལོ་བསྐོར་ལགས་སམ། སངས་རྒྱས་ཀྱི་ཡུལ་འདི་ན་གང་སུ་དག་འཁོར་ལོ་བསྐོར་བར་འགྱུར་བ་དེ་དག་གི་དོན་དུ་དེ་བཞིན་གཤེགས་པ་རི་དབང་རྒྱལ་པོ་དེ་ཁྱོད་དང་ཉི་
མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་ལ་དད་པ་
སྦྱིན་པར་མཛད་ལགས་སོ། །དེ་ནས་སྟོང་བ་ཉིད་དང་རྗེས་སུ་མཐུན་པའི་གཟུངས་སྔགས་མཐུ་ཆ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཟད་པར་བགྱིད་
པ༑ གཟུགས་ཀྱི་འདོད་ཆགས་ཐམས་ཅད་དང༌། གཟུགས་མེད་པའི་འདོད་ཆགས་ཐམས་ཅད་ཟད་པར་བགྱིད་པ། ང་རྒྱལ་དང༌། ལྷག་པའི་ང་རྒྱལ་དང༌། ངའོ་སྙམ་
པའི་ང་རྒྱལ་ཐམས་ཅད་ཟད་པར་བགྱིད་པ་ཞེས་བགྱི་བ་ནས་ཇི་ལྟར་སྔར་བཤད་པའི་བར་དང༌། སྡུག་བསྔལ་གྱི་ཁུར་འདོར་བར་བགྱིད་པའི་བར་འདིའང་བསྐུར་ལགས་ཏེ།
ཏདྱ་ཐཱ། དྷུ་མ་ཏེ། དྷུ་མ་ཏེ། ཨཀྵི་དྷུ་མ་ཏེ། པྲ་བྷཱ་ས་དྷུ་མ་ཏེ། སརྦཱ་ཀཱ་ཤ་དྷུ་མ་ཏེ། ཨ་བཻ་ཁ་གྷ། པཻ་མེ་ཏ་ཁ་གྷ། ཨ་ཨ་བཻ་ཀྵ་ཁ་གྷ།ཨ་མོ་ཧ་ཁ་གྷ། ཨ་ན་ནྱ་ཁ་གྷ། བྱ་

66-1-224a

བྲྀ་ཏྟི་ཁ་གྷ། སཾ་རུ་ཙ་ཁ་གྷ། ཨ་ནཻ་མ་ཁ་གྷ། ལོ་ཙ་ན་ཁ་གྷ། ཤཱི་ཁི་ཁ་གྷ། བི་ཏི་མི་ད་ཁ་གྷ། ཨུ་ཀྵོ་མ་ཁ་གྷ། སུ་རོ་ཁ་གྷ། ཨ་ཀྵི་ཁ་གྷ།ཡཱ་དང་
མ་ནོ་ཁ་གྷ། རཱུ་བ་ཁ་གྷ། ཡཱ་བ་ད་བི་ཛྙཱ་ན་ཁ་གྷ། ཙཀྵུ་དྷཱ་ཏུ་ཁ་གྷ། ཡཱ་བད་མ་ནོ་བི་ཛྙཱ་ན་དྷཱུ་ཏུ་ཁ་གྷ། བྲི་ཐ་བཱི་དྷཱ་ཏུ་ཁ་གྷ། ཡཱ་བ་ད་བིཛྙཱ་དྷཱུ་ཏུ་ཁ་གྷ། ཙ་ཏུ་སྨྲྀ་ཏྱུ་པ་སྠ་ན་ཁ་གྷ། 
ཡཱ་བ་ད་ཡཱ་བོ་ན་ཀ་ཁ་གྷ། དུཿཁ་ཁ་གྷ། ཡཱ་བ་ད་བརྒ་ཁ་གྷ། བི་པ་བ་ན། བི་ཀྵ་པ། ཨ་ན་ན་ས་མུ་དྲ་ན་ན། སརྦ་ཀཱ་ར་ནན། སརྦ་སད་སྠ་ན་ན། བི་ཤཱུ་པ་ན་ན། ཨ་ཀ་ནི་ཙན་ན་
ན༑ ཀྵ་བྷ་ཀྵ། ཨི་ལེ་ཨི་ཨི་ལེ། ཨི་ཨི་ལེ་མི་ལེ་སྭཱཧཱ། བཅོམ་ལྡན་འདས་དེ་བཞིན་གཤེགས་པ་རི་དབང་རྒྱལ་པོས་ཁྱོད་ལ་སྟོང་པ་ཉིད་དང་རྗེས་སུ་མཐུན་པའི་གཟུངས་
སྔགས་བསྐུར་བ་ནི། འདི་ལགས་སོ། །དེ་ནས་བཅོམ་ལྡན་འདས་ཤཱཀྱ་ཐུབ་པས་ལེགས་སོ། །ཞེས་བྱ་བ་གནང་ངོ༌། །སངས་རྒྱས་ཀྱི་ཞིང་མི་མཇེད་དུ་ཐམས་ཅད་དང་ལྡན་
པའི་འཁོར་ལྷགས་པས་ཀྱང་ལེགས་སོ། །ཞེས་བྱ་བ་བྱིན་ཏེ། བསམ་གཏན་དང་ལྡན་པ་དག་ནི། མ་གཏོགས་སོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་
དཔའ་སེམས་དཔའ་ཆེན་པོ་སྦོས་ཀྱི་གླང་པོ་ཆེ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། འདིར་ང་སྟན་འདི་ཉིད་ལ་བཞུགས་བཞིན་དུ་སེམས་ཅན་རྣམས་ལ་

66-1-224b

དོན་དང་བཅས་པ། ཚིག་འབྲུ་དང་བཅས་པ། ལྷག་ཆད་མེད་པའི་སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་རྒྱ་ཆེར་སྟོན་པར་མཛད་དོ། །རིགས་ཀྱི་བུ། དེ་བཞིན་
གཤེགས་པ་རི་དབང་རྒྱལ་པོས་གང་ཁྱོད་འདིར་འོང་བའི་ཚེ་བསྲུང་བའི་ཕྱིར་བྱིན་པ་མི་ཟད་པའི་སྦུབས་ཀྱི་ལུང་བསྟན་པ་སེམས་ཅན་རྣམས་ཀྱི་སེམས་དང༌། ཚོར་བ་སྒྲུབ་པ་ཡང་
དག་པར་འདུ་བ། ཐམས་ཅད་མཁྱེན་པའི་ཡེ་ཤེས་ཐོབ་པ་དང༌། བདུད་བཞི་འདུལ་བ། སྒྲུབ་པའི་གནས་དང༌། ཆོས་ཀྱི་ཚུལ་དང༌། དཀོན་མཆོག་གསུམ་གྱི་གདུང་
སྒྲུབ་པ༑ མི་ཟད་པའི་སྦུབས་ཀྱི་ལུང་བསྟན་པའི་པར་དེ་ཁྱོད་ཀྱིས་ཀྱང་སྟོན་ཅིག །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྤོས་ཀྱི་གླང་པོ་ཆེས་འདི་སྐད་ཅེས་གསོལ་
ཏོ༑ ༑ཏདྱ་ཐཱ། ཤ་ར་ཎ་བྱཱ་ཡ། ཤིཀྵ་བྱཱ་ཡ། སྨྲྀ་ཏི་བྱཱ་ཡ། པྲ་ཧ་ཎ་བྱཱ་ཡ། རྀ་དྡྷི་བྱཱ་ཡ། ཨིནྡྲི་ཡ་བྱཱ་ཡ། བ་ལ་བྱ་ཡ། བོདྷྱངྒ་བྱཱ་ཡ། ས་མཱ་དྷི་བྱཱ་ཡ། དྷ་ར་ཎཱི་བྱཱ་ཡ། ཀྵཱནྟི་བྱཱ་
ཡ༑ དྷྱ་ན་བྱཱ་ཡ། ཨ་རཱུ་པ་བྱཱ་ཡ། ཨཾ་ནི་ན་ཛ་བྱཱ་ཡ། མཱརྒ་བྱཱ་ཡ། ཨ་དྷི་ཛྙཱ་བྱཱ་ཡ། པྲ་ཏི་སཾ་བིད་བྱཱ་ཡ། བྷཱུ་མི་བྱཱ་ཡ། བི་དྷྱ་བྱཱ་ཡ། མ་ཧཱ་མཻ་ཏྲི་བྱཱ་ཡ། མ་ཧཱ་ཀ་རུ་ཎ་བྱཱ་ཡ། བྲི་
ཐི་བཱི་བྱཱ་ཡ། སཏྭ་བྱཱ་ཡ། དྷརྨ་བྱཱ་ཡ། ཏ་མ་བྱཱ་ཡ། ཨཱ་ལོ་ཀ་བྱཱ་ཡ། པྲ་ཏི་བྷཱ་ས་བྱཱ་ཡ། པྲ་ཏི་ཤུ་རུ་ཏྐ་བྱཱ་ཡ། ག་ག་ན་བྱཱ་ཡ། མཱ་ར་བྱཱ་ཡ། ཤཱུ་ནྱ་ཏཱ་བྱཱ་ཡ། པྲ་ཏཱི་དྱ་བྱཱ་ཡ་

66-1-225a

ཨ་པྲ་ཎི་ཧི་ཧི་ཏ་བྱཱ་ཡ། ཨ་ནི་མིད་ཏ་བྱཱ་ཡ། རུ་ཏེ་བྱཱ་ཡ། གྷོ་ཥ་བྱཱ་ཡ། ཨ་ཀིན་ཙ་ན་བྱཱ་ཡ། ཨ་བྷི་ས་མ་ཡ་ཨ་ནུ་ནུ། ཨ་ནོ་ན། ཨ་བ་ཏ།
ཙ་ཙཱ་ར། ཙ་ཙ་ཙ་ར་བི་མུ། ཙ་ཙ་ཙཀྵ། ཙ་ཙ་ཙ་ར་བི་མུ་བྱཱ་ཡ། བི་མུ་ཨཱ་བ་བྱཱ་ཡ། བི་མུ་ཀྵ་ཡ། བི་མུ་ཨཱ་པ་བྱཱ་ཡ། བི་མུ་ཨ་ས་མུ་དྲ་ཙ་ར་བི་མུ། ཙྪེ་ད་བི་མུ། ཨཱ་ཀཱ་ཤ་བི་མུ།
བྱུ་བ་ཤ་མ་བི་མུ། ཨ་ནཱ་བྷ་ས་བི་མུ། ཨ་ཧ་ཧ་བི་མུ། ཨ་བཱ་ར་བི་མུ། ཨུ་བ་ཤ་མ། ས་ལི་ལ་བི་མུ་སྭཱཧཱ། བཙུན་པ་བཅོམ་ལྡན་འདས། དེ་བཞིན་གཤེགས་པ་རི་དབང་
རྒྱལ་པོ་དེས་བདག་ཆས་པའི་དུས་ཀྱི་ཚེ་བདག་བསྲུང་བའི་སླད་དུ་མི་ཟད་པའི་སྤུབས་ཀྱི་གཟུངས་སྔགས་སྩལ་བ་ནི། འདི་ལགས་སོ། །དེ་ནས་བཅོམ་ལྡན་འདས་ཤཱཀྱ་ཐུབ་
པས་ཚེ་དང་ལྡན་པ་ཀུན་ཤེས་ཀཽ་ཌི་ནྱ་ལ་བཀའ་སྩལ་པ། ཀཽ་ཌི་ནྱ། ཁྱོད་ཀྱིས་མི་ཟད་པའི་སྦུབས་ཀྱི་གཟུངས་སྔགས་འདི་གཟུངས་ཤིག །ཀཽ་ཌི་ནྱ། དེ་བཞིན་གཤེགས་པ་དགྲ་
བཅོམ་པ་རྣམས་འཇིག་རྟེན་དུ་འབྱུང་བརྙེད་པར་དཀའོ། །དེ་བས་ཀྱང་མི་ཟད་པའི་སྦུབས་ཀྱི་ལུང་བསྟན་པ་འདི་ཆེས་རྙེད་པར་དཀའོ། །རིགས་ཀྱི་བུ། དེ་བཞིན་གཤེགས་
པའམ་དེ་བཞིན་གཤེགས་པའི་ཉན་ཐོས་ཀྱིས་ཀྱང་རུང་བསྐལ་པ་བརྒྱ་སྟོང་གིས་སེམས་ཅན་ཐམས་ཅད་ཀྱི་སེམས་ཀྱི་སྐད་ཅིག་བགྲང་བར་ནུས་སོ། །གང་དག་མི་ཟད་པའི་

66-1-225b

སྒྲུབས་ཀྱི་གཟུངས་སྔགས་འདིར་མུན་པ་མེད་པར་འཇུག་པས་ཞུགས་པའི་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་པོ་དེ་དག་ནི། གང་གིས་ཀྱང་བགྲང་བར་མི་ནུས་སོ། །ཀཽ་
ཌི་ནྱ། དེ་ལྟ་བས་ན། མི་ཟད་པའི་སྦུབས་ཀྱི་ལུང་བསྟན་པའི་ཆོས་འདི་ཇི་ལྟར་ཐོས་པ་འཁོར་བཞི་པོ་དག་ལའང་རྒྱས་པར་ཡང་དག་པར་རབ་ཏུ་སྟོན་ཅིག་དང༌། དེ་དག་ཆོས་
དེ་ཐོས་པས་ལས་ཐམས་ཅད་ཟད་པ་ཐོབ་པར་འགྱུར་པ་ནས་སྦོབས་པ་ཐོགས་པ་མེད་པ་དག་དང༌། སྦོབས་པ་གཅད་དུ་མེད་པ་དག་དང༌། སྤོབས་པ་རྒྱུན་མི་འཆད་པའི་བར་
དག་ཐོབ་པར་འགྱུར་ཞིང་ཁམས་གསུམ་ལས་ཁྱད་པར་དུ་འཕགས་པའི་དེ་བཞིན་གཤེགས་པ་དག་ཏུའང་འགྱུར་རོ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་
པོ་སྣང་བའི་སྙིང་པོའི་དཔལ་ད་བཞིན་གཤེགས་པ་ཤཱཀྱ་ཐུབ་པ་ག་ལ་བདེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་དེའི་ཚེ་ཚིགས་སུ་བཅད་པ་འདི་དག་གསོལ་ཏོ། །འགྲོ་དྲུག་
སྡུག་བསྔལ་གྱིས་ཁྲིད་ཅིང༌། །ཉོན་མོངས་ནད་ཀྱིས་ཀུན་ཏུ་གཡེངས། །ཁྱོད་ནི་མཁས་པ་མགོན་གྱུར་ཁྱོད། །རྒལ་ནས་འགྲོ་བ་སྒྲོལ་མཛད་ཁྱོད། །དབང་པོ་དྲུག་ལ་རྨོངས་
གྱུར་ཅིང༌། །བདུད་ཀྱི་ཞགས་པས་ཉེར་ཟིན་ལ། །ཡང་དག་ལམ་ནི་སྟོན་པ་ཁྱོད། །འཇིག་རྟེན་ན་ནི་རབ་རྙེད་དཀའ། །ཡན་ལག་དྲུག་ལྡན་ཁྱིམ་གྱི་གཞི། །མཁས་པའི་མི་

66-1-226a

རྣམས་ཀྱིས་སྤངས་ལ། །ཁྱོད་ནི་འཇིག་རྟེན་ཀུན་གྱི་གཉེན། །ཆོས་ཀྱི་མུ་གེ་འཇིག་མཛད་པ། །མངོན་ཤེས་དྲུག་ལྡན་སྒོམ་བྱེད་ལ། །བདེན་
པ་གསུང་བ་དྲང་སྲོང་ཆེ། །སེམས་ཅན་འཁོར་བར་ཞུགས་པ་རྣམས། །འཆིང་བ་དམ་ལས་གྲོལ་མཛད་ཁྱོད། །ཁྱོད་ཀྱི་སྔགས་ལ་དད་ནས་སུ། །ཞིང་འདིར་ཡང་ནི་ལྷགས་
པ་ལགས། །འདིར་ནི་འཇིག་རྟེན་མགོན་པོ་ཡིས། །བདག་ཅག་པོ་ཉར་མངགས་ཀྱིས་གསོན། །བཙུན་པ་བཅོམ་ལྡན་འདས། ནུབ་ཕྱོགས་ན་སངས་རྒྱས་ཀྱི་ཞིང་འདི་
ནས་སངས་རྒྱས་ཀྱི་ཞིང་གངའའི་ཀླུང་བཞི་བཅུ་རྩ་གཉིས་ཀྱི་བྱེ་མ་སྙེད་འདས་ནས་དེ་ན་འཇིག་རྟེན་གྱི་ཁམས་སྙིང་པོའི་རྒྱལ་མཚན་ཞེས་བགྱི་བ་མཆིས་སོ། །སངས་རྒྱས་
ཀྱི་ཞིང་དེ་ན་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་ཞེས་བགྱི་བ་བཞུགས་ཏེ་འཚོ་ཞིང་གཞས་ལ་ཆོས་ཀྱང་སྟོན་ཏོ། །དེ་བཞིན་གཤེགས་པ་དེས་
བདག་སངས་རྒྱས་ཀྱི་ཞིང་འདིར་མངགས་ལགས་ཏེ། དེ་བཞིན་གཤེགས་པ་དེ་ཁྱོད་ཉི་མའི་སྙིང་པོའི་ཆོས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་
གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་འཆད་པ་ལ་དད་པ་སྦྱིན་པར་མཛད་ཅིང་གནོད་པ་ཆུང་ངམ། བསྐྱོད་པ་ཡང་ངམ། སྟོབས་དང་བདེ་བ་

66-1-226b

ལ་རག་པར་གནས་སམ་ཞེས་ཀྱང་འདྲི་བར་མཛད་ལགས་ན། བཙུན་པ་བཅོམ་ལྡན་འདས་ཅི་སྙུང་བ་མི་མངའ་ལགས་སམ། གནོད་པ་ཆུང་ལགས་སམ། ཁྱོད་ཀྱི་འཁོར་
བྲོ་འཚལ་བ་མ་མཆིས་ལགས་སམ། གནོད་པ་ཆུང་ལགས་སམ། དམ་པའི་ཆོས་ཉན་པར་འཚལ་ལགས་སམ། ཇི་ལྟར་ཆོས་རྗེས་སུ་ཐོས་པ་བཞིན་དུའང་ཆོས་དེ་
ལའང་ནན་ཏན་སྙིང་པོར་བགྱིད་པ་དག་ལགས་སམ། ཆོས་ཀྱི་གནས་ཕས་གནས་པར་བགྱིད་ལགས་སམ། ཁྱོད་ཀྱི་སངས་རྒྱས་ཀྱི་ཞིང་འདི་ན་བདུད་ཀྱི་ཡུལ་དང༌། ཀླུའི་
ཡུལ་བཅོམ་ལགས་སམ། ཁྱོད་ཀྱི་སངས་རྒྱས་ཀྱི་ཡུལ་གཅིག་པུ་ལགས་སམ། འདི་ན་ཐོགས་པ་མ་མཆིས་པར་འཁོར་ལོ་བསྐོར་ལགས་སམ། སངས་རྒྱས་ཀྱི་ཞིང་འདི་
ན་གང་སུ་དག་འཁོར་ལོ་བསྐོར་བར་འགྱུར་བ་དེ་དག་གི་དོན་དུ་དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེ་ཁྱོད་དང་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་
ཡུལ་རྣམ་པར་འཇིག་པར་མཛད་པའི་འདོ་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་ལ་དད་པ་སྦྱིན་པར་མཛད་ལགས་སོ། །དེ་ནས་སྨོན་པ་
མེད་པའི་རྗེས་སུ་མཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་ཐམས་ཅད་ཡང་དག་པར་ཟད་པར་བགྱིད་པ། གཟུགས་ཀྱི་འདོད་

66-1-227a

ཆགས་ཐམས་ཅད་དང༌། གཟུགས་མེད་པའི་འདོད་ཆགས་ཡང་དག་པར་ཟད་པར་བགྱིད་པ། ང་རྒྱལ་དང༌། ལྷག་པའི་ང་རྒྱལ་དང༌། །ངའོ་
སྙམ་པའི་ང་རྒྱལ་ཐམས་ཅད་ཡང་དག་པར་ཛད་པར་བགྱིད་པ་འདིའང་བསྐུར་ལགས་ཏེ་ཞེས་བགྱི་བ་ནས་མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་
བགྱིད་པ། སྡུག་བསྔལ་གྱི་ཁུར་འདོར་བར་བགྱིད་པ་ཞེས་བགྱི་བའི་བར་དུ་ཇི་ལྟར་སྔར་བཤད་པ་བཞིན་ནོ། །ཏདྱ་ཐཱ། ཤ་ན་ཤ་ར། ཤ་མ་ན་ཤ་བ། ཨ་བ་ཀྵ་བ་ཤཱ། ཙཀྵུ་
བྷ་བ་ཤ་བ། ཤོ་ཏྲ་ཤ་བ། གྷཱ་ཎ་ཤ་བ། ཛི་ཧྭཱ་ཤ་བ། ཀཱ་ཡ་ཤ་བ། མ་ནཱ་ཤ་བ། ཀྵ་ཏི་བི་དྱ་ཙཀྵུ་པྲྀ་ཐ་བཱི་ཀྵ་བྷ། ཤྲོ་ཏྲ་ཨ་བ་ཀྵ་བྷ། ཛི་ཧྭཱ་བཱ་ཡུ་ཀྵ་བྷ། མ་ན་ཨོ་ཛ་ཀྵ་
བྷ༑ ཨཱ་ལོ་ཀ་ཛྙཱ་ན་ཀྵ་བྷ། བཱི་ཛ་སང་གྲ་མ་ཀྵ་བྷ། ཨང་ཀུ་རུ་ཁ་གྷ་ཀྵ་བྷ། ཤམ་ཀ་རུ་ཀྵ་བྷ། ཀྵ་ཡཱ་རཱ་ས་ཀྵ་བྷ། ཤཱནྟི་བྱ་བྷ། ན་ཏོ་ན་ཏ་ན་ཏོ་ན་ཨ་བ་ནྱེ་ར་ཏོ་ན། ན་
ཡཱ་བ་ན་ཡི་ན་ཏོ་ན་ཨེ་ཥ་ཨནྟ་དུཿཁ་སྱ་སྭཱཧཱ། བཙུན་པ་བཅོམ་ལྡན་འདས། དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་སྨོན་པ་མེད་པའི་རྗེས་སུ་
མཐུན་པའི་གཟུངས་སྔགས་བསྐུར་བ་ནི། འདི་ལགས་སོ། །བཅོམ་ལྡན་འདས་ཀྱིས་ཀྱང་ལགས་སོ། །ཞེས་བྱ་བ་གནང་ངོ༌། །བསམ་གཏན་དང་ལྡན་པ་རྣམས་མ་

66-1-227b

གཏོགས་པ་སངས་རྒྱས་ཀྱི་ཞིང་མི་མཇེད་ཀྱི་ནང་དུ་གཏོགས་པའི་སེམས་ཅན་ཐམས་ཅད་དང་ལྡན་པ་རྣམས་ཀྱིས་ཀྱང་ལེགས་སོ། །ཞེས་བྱ་བ་བྱིན་ནོ། །དེ་ནས་བཅོམ་ལྡན་འདས་
ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་སྙིང་པོའི་དཔལ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། ང་སྟན་འདི་ཉིད་ལ་བཞུགས་བཞིན་སེམས་ཅན་
རྣམས་ལ་དོན་བཟང་པོ། ཚིག་འབྲུ་བཟང་པོ་ལྷག་ཆད་མེད་པ་སྨོན་པ་མེད་པ་དང་རྗེས་སུ་མཐུན་པའི་གཟུངས་སྔགས་འདི་རྒྱ་ཆེར་སྟོན་པར་མཛད་དོ། །རིགས་ཀྱི་བུ། དེ་བཞིན་
གཤེགས་པ་ཡེ་ཤེས་དཔལ་བརྩེགས་རྒྱལ་པོས་གང་ཁྱོད་ལ་འདིར་འོང་བའི་ཚེ་བྱིན་པ་རིག་སྔགས་ཀྱི་རྟེན་གྱི་ལུང་བསྟན་པ་དེ་ཁྱོད་ཀྱིས་ཀྱང་སྟོན་ཅིག །ལུང་བསྟན་པ་དེས་ནི།
འདིར་སེམས་ཅན་རྣམས་ཀྱི་སྲེད་པ་ཆུང་དུ་དང༌། འབྲིང་དང༌། ཆེན་པོ་ཉོན་མོངས་པ་སྲིད་པའི་རྒྱུ་རྣམས་རབ་ཏུ་ཞི་བར་འགྱུར་རོ། །དེ་བཞིན་དུ་གཟུགས་དང་གཟུགས་མེད་
པའི་ཉོན་མོངས་པ་སྲིད་པའི་རྒྱུ་རྣམས་ཞི་བར་འགྱུར་རོ། །བསྐལ་བ་གངའའི་ཀླུང་གི་བྱེ་མ་སྙེད་ཀྱང་བསྙིལ་བར་འགྱུར་རོ། །ལས་འབྱུང་བ་དང༌། དགེ་བའི་ཕྱོགས་ཐམས་ཅད་ཡོངས་
སུ་རྫོགས་པའི་བར་དུའང་འགྱུར་རོ། །བཙུན་པ་བཅོམ་ལྡན་འདས། དེ་བཞིན་ཏེ། བསྟན་པར་བགྱི་ལགས་སོ། །ཏཏྱ་ཐཱ། བེ་ག་བ་རི་ཙྪེ་ད། གརྦྷ་ས་ཀྵ་སེ། གརྦྷ་རི་བིདྱ་བྲ་བྷ་ག་

66-1-228a

ཀྵེ་ཀྵ་ཡ། ཡི་གེ་པྲ་ཏི་ཧ་རེ་ཤ་མ་ནན་སི་ཀ་ཐ། ས་མ་མི་གྷ་ཛ་ཥེ། ཨཀྵ་ཡ། ན་ཏེ་ཀྵ་བྷ་བ་ཛེ། ན་ད་དྷ་ཌྷ་ཥེ། ས་མ་ན་ཛྷ་ཥེ། ཨ་དྷྱ་ཤ་ཡ་ཛྷ་ཥ་
བི་པྲ་བྷ་ཛྷ་ཥེ། ཤཻ་ཀྵ་ཛྷ་ཥེ། ས་ལི་ལ་གུ་ཧྱ་ཛྷ་ཥེ། སི་ལ་གུ་ཧ་བཻ་ཀྵི་པ་ན་ཀོ་ཤེ། སཱ་དྷ་ན་ཀོ་ནོ་སི་བ་དྷ་ན་ན་ཐྱེ། བི་ཏ་པྲ་བི་ད་ཏེ། ཨུ་པ་ཀྲ་མ་པ་ཐེ། ཨ་ན་ཙྪ་ད་པྲ་ཁཱེ། པྲ་ཏི་ཀྲ་
མེ་ན༑ ས་ཀ་ང་ཐྱ་ཤེ་ས་ལོ་ཙ་ན་བ་མེ། ཀྲོ་དྷ་དྷ་རེ། ཀཱ་མ་ས་ཤེ། ཨཱ་ཀཱ་ཤ་ཁ་གེ་ནཱ་ག་ཀུན་ཛེ། བི་དྱ་བ་ནེ། ཀླ་ན་བ་ནེ། ཨུ་ཙ་བ་ནེ། ས་མ་མ་ཀེ་རེ། ཤ་རི་ཡ་བ་ནེ། མེ་
གྷ་ཛ་བེ་ཧི་ར་ཀོ་ནོ་བ། ན་ཡ་ན་མུ་ཁེ། སཱ་རཀྵ་ཀོ་ལེ། ན་རཱ་ཡ་ཎ་ཙ་རེ། ཨིནྡྲ་བཱ་ས་ནེ། ཨོ་ཨ། ཨ་བ་ཨ། ཨ་རཱ་བ་ཨཱ། བ་ར་ཨ་བྷ་ར། སཱ་ར་མེ་གྷ།དུཿཁ་ན་སྟི་
ར་ནི་ནིརྦཱ་ཏེ་སྭཱཧཱ། བཙུན་པ་བཅོམ་ལྡན་འདས། དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་བདག་ཆས་པའི་དུས་ཀྱི་ཚེ་བསྲུང་བའི་སླད་དུ་རིག་སྔགས་
ཀྱི་རྟེན་གྱི་ལུང་བསྟན་པ་སྩལ་བ་ནི། འདི་ལགས་སོ། །དེ་ནས་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་པས་ཚེ་དང་ལྡན་པ་ཤཱ་རིའི་བུ་ལ་བཀའ་སྩལ་པ། ཤྭ་
རདྭ་ཏིའི་བུ། ཁྱོད་ཀྱིས་རིག་སྔགས་ཀྱི་རྟེན་གྱི་གཟུངས་སྔགས་འདི་ཟུངས་ཤིག །ཤཱ་རདྭ་ཏིའི་བུ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་

66-1-228b

སངས་རྒྱས་རྣམས་འཇིག་རྟེན་དུ་འབྱུང་བ་རྙེད་པར་དཀའོ། །དེ་བས་ཀྱང་རིག་སྔགས་ཀྱི་རྟེན་གྱི་གཟུངས་སྔགས་འདི་ཆེས་རྙེད་པར་དཀའོ། །ཤཱ་རདྭ་ཏིའི་བུ། དེ་བཞིན་གཤེགས་
པའམ་དེ་བཞིན་གཤེགས་པའི་ཉན་ཐོས་ཀྱིས་ཀྱང་རུང་བསྐལ་པ་བརྒྱས་གླིང་བཞི་བའི་འཇིག་རྟེན་གྱི་ཁམས་ཀྱི་སའི་ཁམས་ཐམས་ཅད་ཀྱི་རྡུལ་ཕྲ་རབ་རྣམས་བགྲང་
བའམ་མཐའ་རྟོགས་པར་ནུས་སོ། །རིག་སྔགས་ཀྱི་རྟེན་གྱི་གཟུངས་སྔགས་འདིའི་མཐའ་ནི། བསྐལ་པ་བརྒྱ་སྟོང་གིས་ཀྱང་བརྗོད་པར་མི་ནུས་སོ། །རིག་སྔགས་ཀྱི་རྟེན་
གྱི་ལུང་བསྟན་པ་འདི་ནི། དེ་ལྟར་ཟབ་པ་ཡིན་ནོ། །ཤཱ་རདྭ་ཏིའི་བུ། ཁྱོད་ཀྱིས་རིག་སྔགས་ཀྱི་རྟེན་གྱི་གཟུངས་སྔགས་འདི་ཡང་ཟུངས་ཤིག །ཀུན་ཆུབ་པར་བྱོས་ཤིག །འཁོར་
བཞི་པོ་དག་ལའང་རྒྱས་པར་སྟོན་ཅིག །ཡང་དག་པར་རབ་ཏུ་སྟོན་ཅིག་དང༌། དེ་ཐོས་པས་ཀྱང་སེམས་ཅན་དེ་དག་གི་སྲད་པ་ཆུང་དུ་དང༌། འབྲིང་དང༌། ཆེན་པོ་སྲེད་པའི་
རྒྱུ་རྣམས་དང༌། གཟུགས་དང་གཟུགས་མེད་པ་ན་སྤྱོད་པའི་ཉོན་མོངས་པ་སྲིད་པའི་རྒྱུ་རྣམས་རབ་ཏུ་ཞི་བར་འགྱུར་རོ། །བསྐལ་པ་གངྒཱའི་ཀླུང་གི་བྱེ་མ་སྙེད་ཀྱང་རྒྱབ་ཀྱིས་
ཕྱོགས་པར་འགྱུར་རོ། །བུད་མེད་མཚམས་མེད་པ་བྱེད་པའི་ལས་ཀྱི་སྒྲིབ་པ་སྲིད་པའི་རྒྱུ་རྣམས་ཟད་པར་འགྱུར་ཞིང་ལྷག་མ་མེད་པའི་བར་དུའང་འགྱུར་རོ། །ཟག་པ་ཐམས་

66-1-229a

ཅད་ཟད་པ་དང༌། བྱང་གྲོལ་གྱི་བདེ་བ་དང་ལྡན་པའི་བར་དུའང་འགྱུར་རོ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་
སྙིང་པོ་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་དེའི་ཚེ་ཚིགས་སུ་བཅད་པ་འདི་དག་གསོལ་ཏོ། །ཁྱོད་ནི་དེད་དཔོན་གཅིག་པུ་ལགས།
ཆོས་རྣམས་ཀུན་ལ་དེས་པ་སྟེ། །མཐོང་བའི་གུས་པ་སྐྱེས་པ་ཡིས། །བཤེས་གཉེན་དཔལ་ཡང་ཉེ་བར་འཛིན། །མེ་ཏོག་གཅིག་དང་བདུག་པ་ཡིས། །དེ་བཞིན་གཤེགས་
ལ་མཆོད་བགྱིས་ན། །ཡན་ལག་ཀུན་གྱི་མཆོག་ལྡན་པའི། །བཤེས་གཉེན་སྡུག་པ་ཉེ་བར་འཛིན། །ཚོགས་ནི་ཆེན་པོ་བསྡུས་པ་ཡང༌། །དུས་གཅིག་ཏུ་ནི་འདིར་མཛད་
པས༑ ༑ལྷ་རྣམས་ཐམས་ཅད་བསྔགས་བགྱིད་ཅིང༌། །བཤེས་གཉེན་དཔལ་ཡང་ཉེ་བར་འཛིན། །དེར་ནི་འཇིག་རྟེན་མགོན་པོ་ཡིས། །འདི་ནི་ལན་གཅིག་ཁོ་ན་བསྟན།།
རྟག་ཏུ་ལྷ་མིན་ཤེས་རབ་ལྡན། །བཤེས་གཉེན་དཔལ་ཡང་ཉེ་བར་འཛིན། །དཔལ་གྱི་མེ་ཏོག་སྙིང་པོ་ནི། །དཔལ་རྣམས་ཀུན་གྱིས་ཀུན་ཏུ་བརྒྱན། །དེ་ཡིས་ཤཱཀྱའི་
དཔལ་ཞུ་བར། །བདག་ཅག་ཕོ་ཉར་མངགས་པ་ལགས། །བཙུན་པ་བཅོམ་ལྡན་འདས། བྱང་ཕྱོགས་ཀྱི་ཕྱོགས་ཆ་ནས་སངས་རྒྱས་ཀྱི་ཞིང་འདི་ནས་སངས་རྒྱས་ཀྱི་ཞིང་

66-1-229b

གངྒཱའི་ཀླུང་བརྒྱད་ཅུའི་བྱེ་མ་སྙེད་འདས་ནས་སྙིགས་མ་ལྔ་དང་ལྡན་པ་དེ་ན་འཇིག་རྟེན་གྱི་ཁམས་སྤོས་ཐམས་ཅད་ཡང་དག་པར་འཕགས་པ་ཞེས་བགྱི་བ་མཆིས་སོ། །སངས་
རྒྱས་ཀྱི་ཞིང་དེ་ན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔལ་མེ་ཏོག་གི་སྙིང་པོ་ཞེས་བགྱི་བ་བཞུགས་ཏེ་འཚོ་ཞིང་གཞེས་ལ་ཆོས་
ཀྱང་སྟོན་ཏོ། །དེ་བཞིན་གཤེགས་པ་དེས་བདག་འདིར་མངགས་ལག་སྟེ། དེ་བཞིན་གཤེགས་པ་དེ་ཁྱོད་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་
པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་སྔགས་འདི་འཆད་པ་ལ་དང་བ་སྦྱིན་པར་མཛད་ཅིང་གནོད་པ་ཆུང་ངམ། བསྐྱོད་པ་ཡང་ངམ།
སྟོབས་དང་ལྡན་ནམ། བདེ་བ་ལ་རེག་པར་གནས་སམ་ཞེས་ཀྱང་ཞུ་བར་མཛད་ལགས་ན། བཙུན་པ་བཅོམ་ལྡན་འདས་ཅི་སྙུང་བ་མི་མངའ་ལགས་སམ། གནོད་པ་ཆུང་
ལགས་སམ། ཁྱོད་ཀྱི་འཁོར་བྲོ་འཚལ་བ་མ་མཆིས་སམ། གནོད་པ་ཆུང་ལགས་སམ། དམ་པའི་ཆོས་ཉན་པར་འཚལ་པ་དག་ལགས་སམ། ཇི་ལྟར་ཆོས་རྗེས་སུ་ཐོས་
པ་བཞིན་དུ་ཆོས་དེ་ལ་ནན་ཏན་སྙིང་པོར་བགྱིད་པ་དག་ལགས་སམ། ཆོས་ཀྱི་གནས་པས་གནས་པས་བགྱིད་པ་དག་ལགས་སམ། ཁྱོད་ཀྱི་སངས་རྒྱས་ཀྱི་ཞིང་འདི་ན་བདུད་

66-1-230a

ཀྱི་ཡུལ་དང༌། ཀླུའི་ཡུལ་བཅོམ་ལགས་སམ། ཁྱོད་ཀྱི་སངས་རྒྱས་ཀྱི་ཡུལ་གཅིག་པུ་ལགས་སམ། འདི་ན་ཐོགས་པ་མ་མཆིས་པར་
ཆོས་ཀྱི་འཁོར་ལོ་བསྐོར་ལགས་སམ། སངས་རྒྱས་ཀྱི་ཞིང་འདི་ན་གང་དུ་དག་འཁོར་ལོ་བསྐོར་བར་འགྱུར་བ་དེ་དག་གི་དོན་དུ་དེ་བཞིན་གཤེགས་པ་དཔལ་མེ་ཏོག་
གི་སྙིང་པོ་ཁྱོད་དང་ཉི་མའི་སྙིང་པོའི་ཆོས་ཀྱིས་གནས་པ་ཀླུའི་ཡུལ་རྣམ་པར་འཇིག་པར་མཛད་པའི་འོད་ཟེར་གྱི་ལེའུ་སེམས་ཅན་རྣམས་ཀྱི་ལས་འབྱང་བའི་གཟུངས་
སྔགས་འདི་ལ་དད་པ་སྦྱིན་པར་མཛད་ལགས་སོ། །དེ་ནས་ཞི་བ་རིག་པ་མཆིས་པའི་སྤུབས་ཞི་བའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། སེམས་ཅན་ཐམས་ཅད་
ལ་ཕན་པར་བགྱིད་པ། ནད་ཐམས་ཅད་རབ་ཏུ་ཞི་བར་བགྱིད་པ། ཉོན་མོངས་པ་ཐམས་ཅད་འདུལ་བར་བགྱིད་པ། ཕུང་པོ་དང་སྐྱེ་མཆེད་ཐམས་ཅད་ཡོངས་སུ་
ཤེས་པར་བགྱིད་པ། ཆོས་ཐམས་ཅད་རྣམ་པར་འབྱེད་པར་བགྱིད་པ། ཐབས་ཐམས་ཅད་ཡང་དག་པར་སྟོན་པར་བགྱིད་པ། བྱང་གྲོལ་གྱི་བདེ་བ་ཐམས་ཅད་
ཡོངས་སུ་མྱོང་བར་བགྱིད་པ། སེམས་ཅན་ཐམས་ཅད་རབ་ཏུ་དད་པར་བགྱིད་པ། ཆོས་ཐམས་ཅད་ཀྱི་བདེ་བ་ལ་འཇུག་པར་བགྱིད་པ། བདུད་དང་ཕས་ཀྱི་རྒོལ་བ་

66-1-230b

ཐམས་ཅད་ཆོས་དང་མཐུན་པས་ཚར་གཅོད་པ། བདུད་ཀྱི་ཡུལ་ཐམས་ཅད་རྣམ་པར་འཇིག་པར་བགྱིད་པ་འདིའང་བསྐུར་ལགས་ཏེ། རིག་པ་མཆིས་པའི་སྤུབས་ཞི་བ་ལུང་
བསྟན་པ་ཆེན་པོ་འདི་ནི། བདུད་རྣམས་ཚར་གཅོད་པར་བགྱིད་པ། ཕས་ཀྱི་རྒོལ་བ་རྣམས་ཕམ་པར་བགྱིད་པ། ལྷ་རྣམས་དགའ་བར་བགྱིད་པ། གནོད་སྦྱིན་རྣམས་ཡང་
དག་པར་མགུ་བར་བགྱིད་པ། ལྷ་མ་ཡིན་རྣམས་རྣམ་པར་འཇོམས་པར་བགྱིད་པ། ནམ་མཁའ་ལྡིང་རྣམས་ཡང་དག་པར་མགུ་བར་བགྱིད་པ། མིའམ་ཅི་རྣམས་དད་པར་
བགྱིད་པ། ལྟོ་འཕྱེ་ཆེན་པོ་རྣམས་རྒྱབ་ཀྱིས་ཕྱོགས་པར་བགྱིད་པ། ཕས་ཀྱི་རྒོལ་བ་རྣམས་འདུལ་བར་བགྱིད་པ། རྒྱལ་རིགས་རྣམས་མངོན་པར་དགའ་བར་བགྱིད་པ། བྲམ་ཟེ་
རྣམས་འཇུག་པར་བགྱིད་པ། རྗེའུ་རིགས་རྣམས་རབ་ཏུ་འཇོམས་པར་བགྱིད་པ། དམངས་རིགས་རྣམས་མཆོག་ཏུ་དགའ་བར་བགྱིད་པ། བུད་མེད་འདོད་ཆགས་དང་བྲལ་བར་
བགྱིད་པ། བུད་མེད་སྦྲུ་མ་པ་བདེ་ལེགས་སུ་ཡོངས་སུ་ཐར་བར་བགྱིད་པ། མང་དུ་ཐོས་པ་རྣམས་དྲན་པར་བགྱིད་པ། རྣལ་འབྱོར་སྤྱོད་པ་རྣམས་མངོན་པར་དགའ་བར་བགྱིད་པ།
ནད་ཐམས་ཅད་རབ་ཏུ་ཞི་བར་བགྱིད་པ། འཐབ་པ་དང༌། ཐབ་མོ་དང༌། མུ་གེ་དང༌། མི་ངས་དང༌། ནད་དང༌། ཕ་རོལ་གྱི་དམག་ཚོགས་དང༌། དུས་མ་ཡིན་པའི་རླུང་དང༌། ཆར་

66-1-231a

པ་དང༌། ཆུ་བོ་དང༌། གྲང་བ་དང༌། དྲོ་བ་དང༌། ཁ་བ་དང༌། ཚ་བ་དང༌། རྩུབ་པ་དང༌། ཧྲུད་ཧྲུད་པོ་དང༌། འདུས་ཏེ་རེག་པར་དགའ་བ་རྣམས་རྣམ་
པར་ཞི་བར་བགྱིད་པ། ཆོས་ཀྱི་ཚུལ་འབར་བར་བགྱིད་པ། སངས་རྒྱས་ཀྱི་བསྟན་པ་སྟོན་པར་བགྱིད་པ། དཀོན་མཆོག་གསུམ་གྱི་གདུང་རྒྱུན་མི་འཆད་པར་བགྱིད་པ།
འཁོར་བས་སྐྲག་པ་རྣམས་དབུགས་འབྱིན་པར་བགྱིད་པ། ཟད་པ་ཤེས་པ་བསྐྱེད་པར་བགྱིད་པ། མི་སྐྱེ་བ་ཤེས་པ་རང་གི་མངོན་སུམ་དུ་བགྱིད་པ། མུན་པའི་ཕུང་པོ་
རྣམ་པར་འཇིག་པར་བགྱིད་པ། སྡུག་བསྔལ་གྱི་ཁུར་འདོར་བར་བགྱིད་པ། མཐུ་ཆེ་བ་ལགས་སོ། །ཏདྱ་ཐཱ། མ་ནཱ་ཀྵ་ཨ་ནཱ་ཀྵ། གྷ་སཱ་ཀྵ། ཛཱ་ལ་ཀྵ། མཱ་ནཱ་ཀྵ། ཀྵ་བཀྵ་།
མནྡྷཱ་ཀྵ། ན་ཌ་ཀྵ། ན་ཌ་ར་ར་ཧུ་བི་ས་ནཱ་ཏ། ཁ་གྷ་ནཱ་ཊ། ཨཱ་ཊ་ནཱ་ཊ་ཀུ་ནཱ་ཊ། པ་རི་ཀུ་ས་ནཱ་ཊ། ནཱ་ཊ་ནཱ་ཊ། པུ་རི་ཀྵ་ནཱ་ཊ། ཨུ་ཊ་ར་ནཱ་ཊ། ཀ་པི་ནཱ་ཊ། ཀུ་ན་ཛ་ནཱ་ཊ། ཨ་
མ་ཁ་ནཱ་ཊ། ཙ་བ་མ་བྷ་ནཱ་ཊ། ཁ་ག་མ་བྷ་ནཱ་ཊ། པུཀྵ་ར་ནཱ་ཊ། ཧི་ས་དུ་དྲཱ་ནཱ་ཊ། ས་མ་ལ་ཡ་ནཱ་ཊ། ཤི་ར་ཀུ་མ་ར་ཀཽ་ཏ་ཊ་མ་ཏུ་གུ་ར་བ། ཏྭེ་ཧུ་ཀྵ། བ་ནི་ར་ཛཱུ། དྷྭ་ན་
མ་ར་ཛཱུ། བདྷ་ན་ཕུ་ཏེ། སནྟི་ར་བ་ཛ་བ། མ་ཧོ་ར་ག་ཛ་ལ། ཨི་ཏྲ་ནཱ། ཨ་ཏྲ་ནཱ། ཨ་ཏྲི་ནཱ་ན་བ༑ ཨ་ཏྲི་ནཱ་ཀྵ། ཨ་བ་ཧ་མཱ་རྒ་ཏྲ་ནཱ་ཀྵ། ཨེ་ཥོ་ན་ཏཽ་དུཿཁ་བྷ་ར་སྱ་སྭཱ་ཧཱ། བཙུན་

66-1-231b

པ་བཅོམ་ལྡན་འདས། དེ་བཞིན་གཤེགས་པ་དཔལ་མེ་ཏོག་གི་སྙིང་པོས་རིག་པ་མཆིས་པ་སྤུབས་ཞི་བ་ལུང་བསྟན་པ་ཆེན་པོ་མཐུ་ཆེ་བ་ཕན་ཡོན་ཆེ་བ་འདི་འདིར་བསྐུར་བ་ལགས་སོ། །
དེ་ནས་བཅོམ་ལྡན་འདས་ཤཱཀྱ་ཐུབ་པས་ལེགས་སོ། །ཞེས་བྱ་བ་གནང་ངོ༌། །བསམ་གཏན་ལ་བརྩོན་པ་རྣམས་མ་གཏོགས་པ་སངས་རྒྱས་ཀྱི་ཞིང་མི་མཇེད་དུ་ལྷགས་པའི་སེམས་ཅན་
ཐམས་ཅད་དང་ལྡན་པ་རྣམས་ཀྱིས་ཀྱང་ལེགས་སོ། །ཞེས་བྱ་བ་བྱིན་ནོ། །དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་ནམ་མཁའི་སྙིང་པོ་ལ་འདི་སྐད་
ཅེས་བཀའ་སྩལ་ཏོ། །རིགས་ཀྱི་བུ། ང་སྟན་འདི་ཉིད་ལ་བཞུགས་བཞིན་དུ་སེམས་ཅན་རྣམས་ལ་རིག་པ་ཡོད་པའི་སྤུབས་ཞི་བའི་གཟུངས་སྔགས་དོན་དང་བཅས་པ། ཚིག་
འབྲུ་དང་བཅས་པ། ལྷག་ཆད་མེད་པ་འདི་རྒྱ་ཆེར་སྟོན་པར་མཛད་དོ། །རིགས་ཀྱི་བུ། དེ་བཞིན་གཤེགས་པ་དཔལ་མེ་ཏོག་གི་སྙིང་པོ་དེས་གང་ཁྱོད་ཆས་པའི་དུས་ཀྱི་ཚེ་
གསང་སྔགས་གང་དག་གིས་སྡང་བ་ཐམས་ཅད་དད་པར་འགྱུར་བའི་གཟུངས་སྔགས་སྡང་བཞི་བར་བྱེད་པ་དང༌། གཉིད་ཀྱིས་ལོག་པར་བྱེད་པ་དང༌། དམིགས་པ་མེད་པའི་
ཚངས་པའི་གནས་པའི་རྒྱུ་མཐུན་པ་བྱིན་པ་དེ་ཁྱོད་ཀྱིས་ཀྱང་སྟོན་ཅིག །བཙུན་པ་བཅོམ་ལྡན་འདས། དེ་བཞིན་དུ་བསྟན་པར་བགྱི་ལགས་སོ། །ཏདྱ་ཐཱ། བོ་པྲྀ་ཧེ་བུ་བུ་ར་ཏ་ལ་ར་

66-1-232a

ར་བ་ཨི་ལ་ས་ཧ། ཧ་ཌུ་ཧ་ཌུ། ག་ག་ནཱ་ཀྵ་ཤ་མ་མི་ཏྲ། ཙཀྲ་བརྟི་ཏི་ལི་སཱ་ག་ར། ཏི་ལེ་དཱུ་ན་ཧི་ལེ། ཧི་ལེ་ཧ་བ་ཧེ། ན་ར་ཛ་ཊེ། ཡ་བ་ན་མི་ཏྲེ། ཀྵི་
ཏི་མི་ཏྲེ། བ་ར་མི་ཏྲེ། ཤི་ཁི་མི་ཏྲེ། མུ་རུ་ཏྲ་མི་ཏྲེ། ཁ་ག་མི་ཏྲེ། སརྦ་ཨུ་ཛ་མི་ཏྲེ། སརྦ་ཀྵ་མ་མི་ཏྲེ། མ་ན་བ་རུ་མི་ཏྲེ། དྷ་ནས་ཤྭ་ར་མི་ཏྲེ་སྭཱཧཱ། ཀྱེ་བྱང་ཆུབ་སེམས་དཔའ་སེམས་
དཔའ་ཆེན་པོ་ནམ་མཁའི་སྙིང་པོས་སྡང་བ་ཞི་བར་བྱེད་པ། གཉིད་ཀྱིས་ལོག་པར་བྱེད་པའི་བསྟན་པ་འདི་བཤད་པ་ན་སྡང་བའི་སྤྲུལ་ཐམས་ཅད་རང་གི་གནས་སུ་དོང་ནས་
གཉིད་ཀྱིས་ལོག་པར་གྱུར་ཏེ། གང་དག་བཟོད་པ་ཐོབ་པ་རྣམས་དང༌། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པ་རྣམས་ནི། མ་གཏོགས་སོ།།
སྲིད་པ་ན་གང་དག་སྡང་བའི་གནོད་སྦྱིན་རྣམས་དང༌། གང་དག་སྡང་བའི་ལྷ་མ་ཡིན་རྣམས་དང་ཞེས་བྱ་བ་ནས་སྡང་བའི་ནམ་མཁའ་ལྡིང་རྣམས་ཞེས་བྱ་བའི་བར་དང༌། སྡང་
བའི་མི་འམ་ཅི་རྣམས་ཞེས་བྱ་བའི་བར་དང༌། ཡི་དྭགས་རྣམས་ཞེས་བྱ་བའི་བར་དང༌། ཤ་ཟ་རྣམས་ཞེས་བྱ་བའི་བར་དང༌། སྲུལ་པོ་རྣམས་ཞེས་བྱ་བའི་བར་དང༌། གང་དག་
སྡང་བའི་ལུས་སྲུལ་པོ་རྣམས་ཞེས་བྱ་བའི་བར་དེ་དག་རང་རང་གི་གནས་སུ་དོང་ནས་གཉིད་ཀྱིས་ལོག་པར་གྱུར་ཏེ་བྱང་ཆུབ་སེམས་དཔའ་བཟོད་པ་ཐོབ་པ་རྣམས་དང༌། ཕྱིར་

66-1-232b

མི་ལྡོག་པ་རྣམས་ནི། མ་གཏོགས་སོ། །གང་དག་སྡང་བའི་མི་གཟུ་ལུམས་ཅན་དང༌། རྩུབ་པ་དང༌། སྙིང་བ་རྩེ་བ་མེད་པ་དང༌། ཕན་ཚུན་མི་མཐུན་པ་དང༌། རྟག་ཏུ་ཁྲོ་བ་སྤྱོད་པ་
དང༌། འཇིག་རྟེན་ཕ་རོལ་གྱིས་འཇིགས་པར་མི་ལྟ་བ་དང༌། མཚམས་མེད་པ་བྱེད་པ་དང༌། དམ་པའི་ཆོས་སྤོང་བར་བྱེད་པ་དང༌། འཕགས་པ་ལ་སྐུར་བ་འདེབས་པ་དང༌།
མི་དགེ་བའི་རྩ་བ་དང་ལྡན་པ་དེ་དག་ཀྱང་སྡང་བཞི་བར་བྱེད་པ། གཉིད་ཀྱིས་ལོག་པར་བྱེད་པའི་བསྟན་པ་འདི་ཐོས་པས་ཐམས་ཅད་མཆོག་ཏུ་བྱམས་པའི་སེམས་དང་ལྡན་པ་
དག་དང༌། སྙིང་རྗེའི་སེམས་དང་ལྡན་པ་དག་དང༌། སྙིང་བརྩེ་བའི་སེམས་དང་ལྡན་པ་དག་དང༌། འཁོ་ན་མེད་པའི་སེམས་དང་ལྡན་པ་དག་དང༌། མི་འཁྲུགས་པའི་སེམས་
དང་ལྡན་པ་དག་དང༌། ཆོས་ལ་དམིགས་པའི་སེམས་དང་ལྡན་པ་དག་དང༌། འཇིག་རྟེན་ཕ་རོལ་གྱིས་འཇིགས་པའི་སེམས་དང་ལྡན་པ་དག་དང༌། དཀོན་མཆོག་གསུམ་ལ་
ལྷག་པར་གུས་པའི་སེམས་དང་ལྡན་པ་དག་དང༌། ཆོས་ལ་དམིགས་པའི་སེམས་དང་ལྡན་པ་དག་དང༌། ཞི་བའི་སེམས་དང་ལྡན་པ་དག་ཏུ་གནས་པར་གྱུར་ཏོ། །གསོལ་པ།
བཙུན་པ་བཅོམ་ལྡན་འདས། དེ་བཞིན་གཤེགས་པ་དཔལ་མེ་ཏོག་གི་སྙིང་པོ་དེས་བདག་ཆས་པའི་དུས་ཀྱི་ཚེ་བསྲུང་བའི་སླད་དུ་གང་སྡང་བ་ཞི་བར་བགྱིད་པའི་གཟུངས་སྔགས་

66-1-233a

སྩལ་བ་ནི། འདི་ལགས་སོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པས་ཚེ་དང་ལྡན་པ་མཽདྒལ་གྱི་བུ་ལ་བཀའ་སྩལ་པ། མཽདྒལ་གྱི་བུ། ཁྱོད་
ཀྱིས་སྡང་བ་ཞི་བར་བྱེད་པ་གཉིད་ཀྱིས་ལོག་པའི་གཟུངས་སྔགས་དམིགས་པ་མེད་པའི་ཚངས་པའི་གནས་པའི་རྒྱུ་མཐུན་པ་འདི་ཟུངས་ཤིག །མཽདྒལ་གྱི་བུ། དེ་བཞིན་
གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་འཇིག་རྟེན་དུ་འབྱུང་བ་རྙེད་པར་དཀའོ། །དེ་བས་ཀྱང་སྡང་བ་ཞི་བར་བྱེད་པ། གཉིད་ཀྱིས་ལོག་
པར་བྱེད་པའི་གཟུངས་སྔགས་དམིགས་པ་མེད་པའི་ཚངས་པའི་གནས་པའི་རྒྱུ་མཐུན་པ་འདི་ཆེས་རྙེད་པར་དཀའོ། །མཽདྒལ་གྱི་བུ། སྡང་བ་ཞི་བར་བྱེད་པ། གཉིད་ཀྱིས་
ལོག་པར་བྱེད་པ་འདི་ནི། བསྐལ་པ་བརྒྱ་སྟོང་དུ་ལས་གཞན་མི་བྱེད་པར་བསྟན་ཀྱང་ལྷ་དང་བཅས་པའི་འཇིག་རྟེན་དང༌། ཐ་ན་བྱང་ཆུབ་སེམས་དཔའ་སེམས་དཔའ་ཆེན་
པོ་ས་ལ་གནས་པ་རྣམས་ཀྱིས་ཀྱང་རུང་གང་གིས་ཀྱང་དོན་གཟུང་བར་མི་ནུས་སོ། །དེ་བཞིན་གཤེགས་པ་ཉིད་ནི། མ་གཏོགས་ཏེ། དེ་ལྟར་ཟབ་ཅིང་དེ་ལྟར་དོན་ཆེ་བ་ཡིན་
ལ་དེ་ལྟར་ཕན་ཡོན་ཆེ་བ་ཡིན་ནོ། །བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་ལམ་དང༌། བསམ་པ་ཡོངས་སུ་རྫོགས་པར་བྱེད་པ་ཡིན་ཞིང་སེམས་ཅན་ཡོངས་སུ་

66-1-233b

སྨིན་པར་བྱེད་པའི་སྙིང་རྗེ་ཆེན་པོའང་ཐོབ་པར་བྱེད་པའོ། །མཽདྒལ་གྱི་བུ། དེ་ལྟ་བས་ན། སྡང་བ་ཞི་བར་བྱེད་པ། གཉིད་ཀྱིས་ལོག་པར་བྱེད་པའི་གཟུངས་སྔགས་འདི་ཟུངས་ཤིག །
དུས་དུས་སུ་སེམས་ཅན་རྣམས་ལ་རྒྱ་ཆེར་ཡང་དག་པར་སྟོན་ཅིག །སེམས་ཅན་གང་དག་ཉན་པར་བྱེད་པ་དེ་དག་ཀྱང་ཐོས་པ་ཙམ་གྱིས་ཡོན་ཏན་དང༌། ཕན་ཡོན་མང་པོ་ཐོབ་
པར་འགྱུར་རོ། །ཁྲོ་བ་མང་པོ་མི་འདོད་པ་མྱོང་བར་འགྱུར་བ་ལས་ཀྱི་རྣམ་པར་སྨིན་པའི་འབྲས་བུ་རྣམས་མེད་པར་འགྱུར་རོ། །མི་སྣང་བར་འགྱུར་རོ། །འཁོར་བའི་སྐྱོན་མང་པོ་རྣམ་
པར་ཤེས་པར་འགྱུར་རོ། །དགེ་བའི་རྩ་བ་མང་པོ་སྐྱེད་པར་འགྱུར་རོ། །བསོད་ནམས་མང་པོ་སོ་སོར་འཛིན་པར་བྱེད་དོ། །དགེ་བའི་བཤེས་གཉེན་མང་པོ་ལ་སྟེན་པར་བྱེད་དོ། །
སྙེན་པར་བྱེད་དོ། །བསྙེན་བཀུར་བྱེད་དོ། །དེས་ན། དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་འགྱུར་རོ། །མཽདྒལ་གྱི་བུ། གཟུངས་སྔགས་
འདི་ནི། ཆོས་ཀྱི་མར་མེ་འབར་བར་བྱེད་པ། དཀོན་མཆོག་གསུམ་གྱི་གདུང་མི་འཆད་པར་བྱེད་པ་ཡིན་ནོ། །འདུས་པ་ཆེན་པོ་ཐེག་པ་ཆེན་པོའི་མདོ་ཉི་མའི་སྙིང་པོའི་ལེའུ་ལས།
གཟུངས་སྔགས་ཀྱི་ལེའུ་སྟེ་གསུམ་པའོ།།    །།དེ་ནས་བཅོམ་ལྡན་འདས་ཀྱིས་ཕོ་ཉ་བཞི་པོ་དེ་དག་དང༌། བྱང་ཆུབ་སེམས་དཔའ་སེམས་དཔའ་ཆེན་

66-1-234a

པོ་གཞན་དག་ལའང་བཀའ་སྩལ་པ། རིགས་ཀྱི་བུ་དག །སངས་རྒྱས་ཀྱི་ཞིང་འདིར་རང་རང་གི་དགེ་བའི་ཕྱོགས་ཀྱིས་གནས་པར་བྱོས་ཤིག་
དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་འཁོར་དང་བཅས་ཏེ་གནས་ཇི་ལྟ་བ་བཞིན་དུ་སྐྱིལ་མོ་ཀྲུང་གིས་འཁོད་ནས་ཇི་ལྟར་འཚམ་པ་བཞིན་དུ་
བཟོད་པའི་གཟུངས་ལ་སྙོམས་པར་འཇུག་པ་ཤིན་ཏུ་བསྒོམས་པ་དག་གིས་སྙོམས་པར་ཞུགས་སོ། །སྙོམས་པར་ཞུགས་པ་དེ་དག་ཁ་ཅིག་གི་ལུས་ལས་འོད་འདི་ལྟ་
བུ་བྱུང་སྟེ། དཔེར་ན། འབྲུ་མར་གྱི་མར་མེ་བཞིན་ནོ། །ཁ་ཅིག་ནི། དཔེར་ན། ཟླ་བ་དང་ཉི་མ་བྱེ་བ་བརྒྱ་སྟོང་གི་འོད་བཞིན་པའི་བར་དུའོ། །དེའང་དེའི་ཚེ་ཚེ་དང་ལྡན་པ་
ཀུན་ཤེས་ཀཽ་ཌི་ནྱས་འདི་སྙམ་དུ་སེམས་ཏེ། སངས་རྒྱས་ཀྱི་མཐུས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ལ་བདག་གིས་ཞུ་
བ་ཇི་ལྟ་བུས་དེ་བཞིན་གཤེགས་པ་གཟུངས་སྔགས་བཞི་པོ་ཐམས་ཅད་རྒྱ་ཆེར་ཡང་དག་པར་རབ་ཏུ་སྟོན་པར་མཛད་པ་དང༌། སངས་རྒྱས་ཀྱི་ཞིང་མི་མཇེད་དུ་ཇི་ལྟར་
ལྷགས་པའི་སེམས་ཅན་ཉན་པར་བྱེད་པ་དང༌། ཐེ་ཚོམ་ཐམས་ཅད་སྤོང་བར་འགྱུར་བ་དང༌། ཆོས་ཐམས་ཅད་ལ་སྣང་བ་ཐོབ་པ་དང༌། ལྟད་མོ་དང་བྲལ་བ་དང༌། སོམ་

66-1-234b

ཉིད་ལས་རྒལ་ཅིང་ཐེ་ཚོམ་ལས་རྒལ་བར་འགྱུར་བ་དང༌། མྱུར་དུ་སྐྱོན་མེད་པར་འཇུག་པ་དང༌། ལོག་པར་མི་ལྟུང་བའི་ཆོས་དང༌། མཐོ་རིས་ལ་གཞོལ་བར་འགྱུར་བ་དེ་ལྟ་བུར་ཞུ་
པར་བྱའོ་སྙམ་མོ། །དེ་ནས་ཚེ་དང་ལྡན་པ་ཀུན་ཤེས་ཀཽ་ཌི་ནྱས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་ཅད་མི་སྨྲ་བར་འདུག་གོ །དེ་ནས་བཅོམ་ལྡན་
འདས་ཀྱིས་ཚེ་དང་ལྡན་པ་ཀུན་ཤེས་ཀཽ་ཌི་ནྱ་ལ་བཀའ་སྩལ་པ། ཀཽ་ཌི་ནྱ། ཅི་དེ་བཞིན་གཤེགས་པ་ལ་ཁྱོད་ཞུ་བ་ཞུ་བར་འདོད་དམ། གསོལ་པ། བཙུན་པ་བཅོམ་ལྡན་འདས།
དེ་བཞིན་ནོ། །བཙུན་པ་བདེ་བར་གཤེགས་པ། དེ་བཞིན་ཏེ། བཙུན་པ་བཅོམ་ལྡན་འདས། གལ་ཏེ་ཞུ་བ་ཞུས་པ་ལུང་བསྟན་པའི་སླད་དུ་བདག་ལ་སྐབས་ཕྱེ་ན། བཅུན་པ་དེ་
བཞིན་གཤེགས་པ་ལ་བདག་ཞུ་བ་འགའ་ཞིག་ཞུ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་
པའི་སངས་རྒྱས་ལ་ཁྱོད་གང་དང་གང་འདོད་པ་ཞུས་ཤིག་དང༌། ངས་ཞུ་བ་ཞུས་པ་དེ་དང་དེ་ལུང་བསྟན་པས་ཇི་ལྟར་ལྷ་དང་བཅས་པའི་འཇིག་རྟེན་གྱིས་མངོན་སུམ་དུ་འགྱུར་
བ་ལྟར་ཁྱོད་ཀྱི་སེམས་རངས་པར་བྱའོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་ཤེས་ཀཽ་ཌི་ནྱས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་ཀྱིས་གང་ཟག་

66-1-235a

གི་ཟླ་ནི། སྲེད་པའོ། །ཟླ་ནི། སྲེད་པའོ། །ཞེས་གསུངས་ལགས་ན། ཇི་ཙམ་གྱིས་དེ་བཞིན་གཤེགས་པ་གང་ཟག་གི་ཟླ་སྲེད་པ་ལགས་པར་
འདོགས་པས་འདོགས་པར་མཛད་ལགས། ཇི་སྐད་དུ་དེ་བཞིན་གཤེགས་པས་སྐྱེས་བུའི་ཟླ་སྲེད་པ་ནི། ཡུན་རིང་པོར་ཡང་དང་ཡང་འཁོར་ཞིང་ཡང་དང་ཡང་མངལ་
ལེན་པར་བྱེད་དོ། །ཞེས་གསུངས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། གང་ཁྱོད་སྐྱེ་བོ་མང་པོ་ལ་ཕན་པ་དང༌། སྐྱེ་བོ་མང་པོ་ལ་བདེ་བའི་
ཕྱིར་ཞུགས་ཤིང་དུས་དང་འཚམ་པར་ཞུ་བ་ཞུས་པ་ལེགས་སོ་ལེགས་སོ། །ཀཽ་ཌི་ནྱ། དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང་ངས་བཤད་དོ། །བཙུན་
པ་བཅོམ་ལྡན་འདས། དེ་བཞིན་ནོ། །ཞེས་གསོལ་ནས་ཚེ་དང་ལྡན་པ་ཀུན་ཤེས་ཀཽ་ཌི་ནྱས་བཅོམ་ལྡན་འདས་ཀྱི་ལྟར་ཉན་པ་དང༌། བཅོམ་ལྡན་འདས་ཀྱིས་དེ་ལ་འདི་
སྐད་ཅེས་བཀའ་སྩལ་ཏོ། །ཀཽ་ཌི་ནྱ། སྲེད་པ་ཞེས་བྱ་བ་ནི། སྲེད་པ་གསུམ་མོ། །གསུམ་གང་ཞེ་ན། འདོད་པའི་སྲེད་པ་དང༌། གཟུགས་ཀྱི་སྲེད་པ་དང༌། གཟུགས་མེད་
པའི་སྲེད་པའོ།།    །།འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་དྲུག་པ། གཞན་ཡང་སྲེད་པ་ནི། གསུམ་

66-1-235b

སྟེ༑ འབྱུང་བའི་སྲེད་པ་དང༌། འཇིག་པའི་སྲེད་པ་དང༌། ཆོས་ཀྱི་སྲེད་པའོ། །ཀཽ་ཌི་ནྱ། དེ་ལ་འདོད་པའི་སྲེད་པ་རྣམས་གང་ཞེ་ན། འདོད་པ་རྣམས་ཞེས་བྱ་བ་ནི། འཁྲིག་པ་
དང་ལྡན་པའི་སྤྲོད་པ་སྟེ། གང་ལ་བག་མེད་པ་རྣམས་འདོད་པའི་བདེ་བའི་སྦྱོར་བ་ལ་བརྩོན་ཞིང་དམན་པའི་རང་བཞིན་ཅན་གྱི་མི་དག་དགའ་བར་བྱེད་ཅིང༌། སེམས་ཅན་རྣམས་
འདོད་ཆགས་ཀྱི་ཡོངས་སུ་གདུང་བས་གདུངས་ནས་འདོད་ཆགས་ཀུན་འབྱུང་བས་མི་དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་གནས་པར་བྱེད་པའོ། །རྒྱུ་དེ་དང་རྐྱེན་
དེས་སེམས་ཅན་དམྱལ་བ་རྣམས་སྣང་ངོ༌། །དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་དང༌། གནོད་སྦྱིན་དབུལ་པོ་ཉིད་སྣང་ངོ༌། །འདོད་ཆགས་ཀྱི་རྒྱུས་སེམས་ཅན་རྣམས་
འགྲོ་བ་ལྔ་དང་ལྡན་པའི་འཁོར་བར་སྡུག་བསྔལ་གྱི་ཚོར་བ་མི་བཟད་པ་རྩུབ་པ་རྣམ་པ་སྣ་ཚོགས་ཉམས་སུ་མྱོང་བར་འགྱུར་རོ། །སྐྲག་པར་མི་འགྱུར་རོ། །དེ་དག་ངོ་ཚ་ཤེས་པ་དང༌།
ཁྲེལ་ཡོད་པ་སྤངས་ཤིང་དགེ་བའི་རྩ་བ་དང་བྲལ་བས་བརྒྱ་ལམ་ན་རེས་འགའ་མི་ཉིད་རྙེད་པར་འགྱུར་རོ། །དེ་དག་འདོད་ཆགས་ཀྱི་རྒྱུས་ཡང་དང་ཡང་དུ་ལུས་དང༌། ངག་དང༌། ཡིད་
ཀྱི་ཉེས་པར་སྤྱོད་པའི་ལས་རྣམ་པ་སྣ་ཚོགས་ཞེས་བྱ་བ་ནས་མཚམས་མེད་པའི་ལས་རྣམས་ཞེས་བྱ་བའི་བར་ཀུན་ནས་སློང་བར་བྱེད་དོ། །དེ་དག་ཡང་དང་ཡང་དུ་དུས་ཡུན་རིང་

66-1-236a

བོར་ངན་སོང་རྣམས་སུ་ཚོར་བ་རྩུབ་པ་མི་བཟད་པ་ཉམས་སུ་མྱོང་བར་འགྱུར་རོ། །ཐམས་ཅད་ཀྱང་འདོད་ཆགས་ཀྱི་རྒྱུ་དང༌། འདོད་ཆགས་ཀྱི་
གཞིས་འདོད་ཆགས་ཀྱི་བག་ལ་ཉལ་གྱི་ལྟུང་བ་བརྟགས་པ་དག་ཡིན་ཏེ། དེའི་ཕྱིར་དེ་བཞིན་གཤེགས་པ་འདོད་ཆགས་སྤངས་པའི་ཕྱིར་ཆོས་སྟོན་ཏོ། འདོད་པ་རྣམས་ཀྱི་
ཉེས་དམིགས་ཡང་དག་པ་ཇི་ལྟ་བ་བཞིན་དུ་མཐོང་བར་མཛད་དོ། །སེམས་ཅན་དེ་དག་འདོད་པ་རྣམས་ཀྱི་ཉེས་དམིགས་ཤེས་ནས་ཡང་དག་པ་ཇི་ལྟ་བ་བཞིན་དུ་སོ་སོར་རྟོགས་
པར་བྱེད་དེ། དཔེར་ན། འདོད་པ་རྣམས་ནི། མི་སྡུག་པ་དག་གོ །ཀིམ་པ་ཀའི་འབྲས་བུ་ལྟ་བུ་དག་གོ །འདོད་པ་རྣམས་ནི། མེ་མདག་གི་ཕུང་པོ་ལྟ་བུ་དག་གོ །དུག་གི་བུམ་
པ་ལྟ་བུ་དག་གོ །འདོད་པ་རྣམས་ནི། མནམ་ཕྱི་ས་དང་འདྲ་བ་དག་གོ །འདོད་པ་རྣམས་ནི། སྤུ་གྲིའི་སོ་ལྟ་བུ་དག་གོ །ཆོམ་རྐུན་ལྟ་བུ་དག་གོ །གདོལ་བའི་ཁྱིམ་ལྟ་བུ་
དག་གོ །ལྕགས་ཀྱི་ཐུ་ལུམ་འབར་བ་ལྟ་བུ་དག་གོ །སེར་བ་འབབ་པ་ལྟ་བུ་དག་གོ །སྦྲུལ་གདུག་པ་ལྟ་བུ་དག་གོ །དགྲ་དང་འདྲ་བ་དག་གོ །དགོན་པའི་ལམ་ལྟ་བུ་དག་གོ །
སྲིན་མོའི་གླིང་ལྟ་བུ་དག་གོ །གཤེད་མ་ལྟ་བུ་དག་གོ །ཕྱག་དར་ལྟ་བུ་དག་གོ །འདོད་པ་རྣམས་ནི། དུར་ཁྲོད་ལྟ་བུ་དག་ཏུ་ཤེས་ཤིང་འདོད་པ་ལ་ཆགས་པ་དང༌། འདོད་

66-1-236b

པ་ལ་ཞེན་པ་དང༌། འདོད་པའི་ཡོངས་སུ་གདུང་བ་དང༌། འདོད་པའི་ཀུན་འབྱུང་བ་དང༌། འདོད་པ་རྣམས་ཀྱི་ཉེས་དམིགས་ཏེ། དེ་ལ་འདོད་པ་རྣམས་ལ་ཉེས་དམིགས་སུ་ཤེས་
པས་སྐྱོ་ཞིང་ཆོས་ཀྱི་བསམ་པ་སྒོམ་པ་དང༌། བསླབ་པ་འཛིན་པ་ལ་མངོན་པར་དགའ་བས་གནས་པར་བྱེད་དོ། །ཆོས་ཡོངས་སུ་ཚོལ་བ་དང༌། ཆོས་ཀྱི་ཀུན་དགའ་ལ་དགའ་
བས་དགའ་བ་དང༌། ཆོས་ཀྱི་ནོར་བསགས་པ་དང༌། ཆོས་ཀྱི་སེམས་རྣམ་པར་དག་པ་དང༌། ཆོས་ཀྱི་ལམ་དང་ཡང་དག་པར་ལྡན་པ་དང༌། ཆོས་ལ་གཞོལ་བ་དག་ཏུ་འགྱུར་
རོ༑ ༑དེ་དག་འཆི་བའི་དུས་ཀྱི་ཚེ་ཆོས་རྗེས་སུ་དྲན་ཞིང་ཆོས་ཀྱི་རོའི་རྣམ་པར་སྨིན་པ་ཆོས་ཀྱིས་བརླན་པའི་སེམས་ཀྱིས་གནས་པ་དེ་དག་གང་དང་གང་དུ་རྣམ་པར་ལྟ་བར་བྱེད་པ་
དེ་དང་དེར་ཕྱོགས་ཐམས་ཅད་ན་སངས་རྒྱས་བཅོམ་ལྡན་འདས་བཞུགས་ཏེ་འཚོ་ཞིང་གཞེས་ལ་ཆོས་ཀྱང་སྟོན་པ་ཚོགས་ཆེན་པོའི་འཁོར་དང་བཅས་པ་མཐོང་བར་འགྱུར་རོ། །
ཆོས་ཐོས་པར་འགྱུར་རོ། །དེ་དག་ཆོས་དེ་ཐོས་པས་ཀྱང་ཡིད་མཆོག་ཏུ་རངས་ཏེ། དེ་བཞིན་གཤེགས་པ་ལ་ལྟ་བར་བྱེད་དོ། །དེ་དག་འཆི་བའི་དུས་བྱས་ནས་ངན་སོང་སྤངས་
ཤིང་སངས་རྒྱས་ཀྱི་ཞིང་སྟོང་པ་མ་ཡིན་པ་རྣམས་སུ་སྐྱེ་བ་དག་ཏུ་འགྱུར་རོ། །དེར་དེ་དག་ཡོན་ཏན་གྱིས་ཕྱུག་པ་དང༌། དུལ་བ་དང༌། ཡང་དག་པར་སྡོམ་པ་ལ་མངོན་པར་དགའ་

66-1-237a

ཞིང་བསམ་གཏན་དང་མངོན་པར་ཤེས་པས་རྣམ་པར་རོལ་པ་བྱང་གྲོལ་གྱི་བདེ་བ་ཕུན་སུམ་ཚོགས་པ། བྱམས་པ་ཆེན་པོ་དང༌། སྙིང་རྗེ་ཆེན་པོས་བརྒྱན་
པ༑ སེམས་ཅན་ཐམས་ཅད་ཡོངས་སུ་སྨིན་པར་མཛད་པ། སངས་རྒྱས་ཀྱི་ཡོན་ཏན་གྱིས་རྣམ་པར་བརྒྱན་པ་རྣམས་དང་ལྷན་ཅིག་འཕྲད་པར་འགྱུར་རོ། །དེར་དེ་དག་དང་ལྷན་
ཅིག་ཕྲད་པས་དེ་དག་གི་བག་ཆགས་ཀྱི་ཉིང་མཚམས་སྦྱོར་བའི་ཉོན་མོངས་པ་རྣམས་ཡོངས་སུ་ཟད་པར་འགྱུར་རོ། །དེར་དེ་དག་ཡོན་ཏན་དེ་ལྟ་བུ་དག་གིས་ཀྱང་ཤིན་ཏུ་བརྒྱན་
པར་འགྱུར་ཏེ། དཔེར་ན། ཟ་མ་ཏོག་ལ་ལར་སྤོས་ཀྱི་རྣམ་པ་སྣ་ཚོགས་དག་བཅུག་པར་གྱུར་ཅིང༌། ཟ་མ་ཏོག་དེར་ཡང་རྒྱན་རྣམ་པ་སྣ་ཚོགས་དག་བཞག་པར་གྱུར་ན། རིང་པོ་མ་
ཐོགས་པར་དེ་དག་གི་དྲི་ཅི་འདྲ་བར་གོས་དང་རྒྱན་དེ་དག་ཀྱང་དེ་འདྲ་བའི་དྲི་རབ་ཏུ་འབྱིན་པར་བྱེད་དོ། །རིང་པོ་མི་ཐོགས་པར་སྤོས་ཀྱི་རྣམ་པ་དེ་དག་གིས་གོས་པར་ཡང་འགྱུར་ལ་ཁ་
དོག་ཏུ་ཉེ་བར་འགྲོ་བར་ཡང་མི་འགྱུར་རོ། །ཀཽ་ཌི་ནྱ། དེ་བཞིན་དུ་སེམས་ཅན་གང་དག་འདོད་པ་རྣམས་ལ་ཉེས་དམིགས་སུ་ཤེས་པས་ཞེས་བྱ་བ་ནས་དེ་དག་འཆི་བའི་དུས་ཀྱི་ཚེ་ཞེས་བྱ་
བའི་བར་དང༌། སངས་རྒྱས་བཅོམ་ལྡན་འདས་མཐོང་ཞིང་དེ་དག་འཆི་བའི་དུས་བྱས་ནས་ངན་སོང་གསུམ་སྤངས་ཤིང་སངས་རྒྱས་ཀྱི་ཞིང་སྟོང་པ་མ་ཡིན་པ་རྣམས་སུ་སྐྱེ་བ་དག་ཏུ་

66-1-237b

འགྱུར་རོ། །ཞེས་བྱ་བའི་བར་དང༌། དེར་དེ་དག་ཡོན་ཏན་དེ་ལྟ་བུ་དག་གིས་ཀྱང་ཡང་དག་པར་བརྒྱན་པར་འགྱུར་ཏེ་ཞེས་བྱ་བའི་བར་དང༌། དེ་དག་རིང་པོ་མི་ཐོགས་པར་བླ་ན་མེད་
པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ། །ཀཽ་ཌི་ནྱ། དེ་ལྟ་བས་ན། བདག་གི་དོན་དང༌། གཞན་གྱི་དོན་དང༌། གཉི་གའི་དོན་
ཡང་དག་པར་མཐོང་བའི་རིགས་ཀྱི་བུའམ་རིགས་ཀྱི་བུ་མོས་སྐྱེས་བུ་དམ་པ་དག་ལ་བསྟེན་པར་བྱའོ། །བསྙེན་པར་བྱའོ། །དེ་དག་ལའང་གང་འདོད་པ་རྣམས་ཀྱི་རོ་མྱང་བ་དང༌།
ཉེས་དམིགས་དང༌། ངེས་པར་འབྱུང་བ་ཡོངས་སུ་དྲི་བར་བྱའོ། །དེར་དེ་དག་ཆོས་ཐོས་ནས་གང་གི་ཕྱིར་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་
རྫོགས་པར་འཚང་རྒྱ་བའི་བར་དུ་འགྱུར་རོ། །སྐྱེས་བུ་དམ་པ་རྣམས་ཞེས་བྱ་བ་ནི། སངས་རྒྱས་དང༌། བྱང་ཆུབ་སེམས་དཔའ་རྣམས་དང༌། རྐྱེན་གྱི་རྒྱལ་བ་རྣམས་དང༌། དགྲ་
བཅོམ་པ་རྣམས་དང༌། དེ་ལྟར་འཇིག་རྟེན་དུ་སྟོན་པ་བྱུང་ངོ༌། །ཞེས་བྱ་བ་ནས་སངས་རྒྱས་བཅོམ་ལྡན་འདས་སོ། །ཞེས་བྱ་བའི་བར་ཡིན་ཏེ། ང་ནི། སེམས་ཅན་ཐམས་ཅད་
ལ་ཕན་པར་བཞེད་པ། སྡུག་བསྔལ་ཐམས་ཅད་ལས་རབ་ཏུ་ཐར་པར་བཞེད་པ། འདོད་པའི་སྐྱོན་ཐམས་ཅད་རབ་ཏུ་སྟོན་པར་བཞེད་པ་ཡིན་ནོ། །དེ་བས་ན། འདིར་ཁྱེད་ཇི་

66-1-238a

སྙེད་ལྷགས་པ་ཐམས་ཅད་ང་གཞན་མ་ཡིན་པར་གསུང་བ། མི་མཉམ་པ་མེད་པར་གསུང་བ། བྱམས་པར་གསུང་བ། སྙིང་རྗེ་བར་གསུང་བ།
སེམས་ཅན་ཐམས་ཅད་ལ་ཕན་པར་མཛད་པ་ལས་འདོད་པ་རྣམས་ཀྱི་ཉེས་དམིགས་ཡང་དག་པར་ཇི་ལྟ་བ་བཞིན་ཉོན་ཅིག །མཉན་ནས་ཀྱང་ཚུལ་བཞིན་དུ་ཡིད་ལ་བྱོས་
ཤིག་དང༌། ཕྱིས་ངན་སོང་གསུམ་པོ་ཐམས་ཅད་ལས་ཡོངས་སུ་ཐར་པར་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་
རྒྱ་བར་འགྱུར་རོ། །ཡང་དེའི་ཚེ་སངས་རྒྱས་ཀྱི་ཞིང་མི་མཇེད་ཐམས་ཅད་དུ་གཏོགས་པའི་སེམས་ཅན་དེ་དག་ཐམས་ཅད་ཀྱིས་མགྲིན་གཅིག་ཏུ་འདི་སྐད་ཅེས་གསོལ་ཏོ། །བཅོམ་
ལྡན་འདས་རྣམས་ཀྱིས་འདོད་པ་རྣམས་ཀྱི་ཉེས་དམིགས་གང་བདག་ཅག་གིས་སེམས་རྩེ་གཅིག་པས་ཐོས་པར་འགྱུར་བ་བཤད་དུ་གསོལ། ཐོས་ནས་ཀྱང་སྟོབས་ཇི་ལྟ་བ་
བཞིན་དུ་བསྒྲུབ་པར་བགྱི་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྐྱེན་བཞིས་སེམས་ཅན་དག་གི་འདོད་པ་རྣམས་འབྱུང་སྟེ། བཞི་གང་ཞེ་ན། གཟུགས་ཀྱི་
འདོད་ཆགས་དང༌། དབྱིབས་ཀྱི་འདོད་ཆགས་དང༌། རེག་པའི་འདོད་ཆགས་དང༌། རྣམ་པར་གྲོལ་བ་མ་ཡིན་པའི་རྩེ་བའི་འདོད་ཆགས་ཀྱིས་སོ། །དེ་ལ་གཟུགས་ཀྱི་

66-1-238b

འདོད་ཆགས་གང་ཞེ་ན། གཟུགས་ཀྱི་འདོད་ཆགས་ཞེས་བྱ་བ་ནི། མཁས་པ་དུས་སུ་འབྱུང་བ་ཆེན་པོ་བཞི་དག་ལ་མཁས་པ་ནི། ཟད་པའི་ཚུལ་དང༌། བདག་མེད་པའི་ཚུལ་དང༌།
སེམས་ཅན་མེད་པའི་ཚུལ་གྱིས་སོ་སོར་རྟོགས་པར་བྱེད་ན། འོན་ཀྱང་བྱིས་པ་ཕྱིན་ཅི་ལོག་ལ་ཡང་དག་པར་རྟེན་པ་རྣམས་ནི། རྣམ་པར་བརྟག་པ་དག་ཡ་འདི་ནི། བུད་མེད་ཀྱི་
གཟུགས་སོ། །འདི་ནི། སྐྱེས་པའི་གཟུགས་སོ། །འདི་ནི། ངན་པའོ། །འདི་ནི། བཟང་པོའོ། །འདི་ནི། དགའ་བར་བྱེད་པའོ། །འདི་ནི། མི་འདོད་པའོ། །ཞེས་ཉེ་བར་རྟོག་པར་བྱེད་དོ། །
དེ་ལ་འདོད་པའི་སྐྱེས་བུ་སྨྱོན་པ་རྣམས་ནི། བུད་མེད་ཀྱི་གཟུགས་དག་མཐོང་ནས་དེ་ལ་མཚན་མར་འཛིན་པ་དག་ཡིན། མངོན་རྟོགས་སུ་འཛིན་པ་དག་ཡིན་ནོ། །དེ་ལ་དེ་དག་འདོད་
པའི་གཞི་དང༌། འདོད་པ་ལ་འདུན་པ་དང༌། འདོད་པ་ལ་ལྷག་པར་ཆགས་པ་མ་བྱུང་བ་སྐྱེད་པར་བྱེད་པས་ད་དག་དགེ་བའི་རྩ་བ་ཐམས་ཅད་ལས་ཡོངས་སུ་ཉམས་པར་འགྱུར་
རོ༑ ༑མཁས་པ་ཐམས་ཅད་ཀྱིས་རྣམ་པར་སྤོང་བར་བྱེད་པར་འགྱུར་རོ། །ལུས་དང༌། ངག་དང༌། ཡིད་མ་བསྲུངས་པས་ཉེས་པར་སྤྱོད་པ་ཐམས་ཅད་དང་ཕྲད་པར་འགྱུར་རོ། །དེ་དག་
འདོད་པ་རྣམས་ལས་ངེས་པར་འབྱུང་བར་མི་ལྟ་ཞིང་ངན་སོང་གསུམ་དང་ཡང་དག་པར་ལྡན་པ་ཡིན་ཏེ། འཆི་བའི་དུས་བྱས་ནས་སེམས་ཅན་དམྱལ་བ་རྣམས་སམ། དུད་འགྲོ།

66-1-239a

རྣམས་སམ། ཡི་དྭགས་རྣམས་སུ་སྐྱེ་བར་འགྱུར་རོ། །དེར་འདོད་པའི་རྒྱུ་དང༌། འདོད་པའི་རྐྱེན་དང༌། འདོད་པའི་གཞིས་དུས་ཡུན་རིང་པོར་སྡུག་
བསྔལ་གྱི་ཚོར་བ་རྩུབ་པ་ཚ་བ་མི་ཟད་པ་མྱོང་བར་འགྱུར་རོ། །དེར་མཁས་པ་རྣམས་ནི། བུད་མེད་དང་སྐྱེས་པར་ཤེས་ནས་མི་སྡུག་པའི་འདུ་ཤེས་སྐྱེད་པར་བྱེད་དོ། །སྐྲ་མེད་པ་
དང༌། པགས་ཤུན་དང༌། རྒྱུས་པ་དང༌། ཤ་དང༌། ཁྲག་མེད་པ་དང༌། རུས་པ་དང༌། མིའི་ཐོད་པ་དཀར་པོ་ཡིད་ལ་བྱེད། ཀུན་ཏུ་སྟེན་པར་བྱེད་ཅིང་དེ་སྒོམ་པར་བྱེད། ལན་
མང་དུ་བྱེད་དོ། །བུད་མེད་ཀྱི་གཟུགས་ལ་ཇི་ལྟ་བར་སྐྱེས་པའི་གཟུགས་ལའང་དེ་བཞིན་ནོ། །མདུན་དུ་ཇི་ལྟ་བར་ཐག་རིང་དུའང་དེ་བཞིན་ནོ། །ཐག་རིང་དུ་ཇི་ལྟ་བར་མདུན་
དུའང་དེ་བཞིན་ནོ། །གཞན་ཇི་ལྟ་བར་བདག་གིའང་དེ་བཞིན་དུ་རུས་པའི་ཕུང་པོ་དཀར་པོ་དང༌། སྐྲ་མེད་པ་དང༌། པགས་ཤུན་དང༌། རྒྱུས་པ་དང༌། ཤ་དང༌། ཁྲག་མེད་
པར་ཡིད་ལ་བྱས་ཤིང་རིག་པར་བྱས་ལ་ལན་མང་དུ་བྱས་པས་དེར་སེམས་ཤིན་ཏུ་གནས་པ་ཡིན། ཤིན་ཏུ་བསྒོམས་པ་དང༌། ཤིན་ཏུ་ཡིད་ལ་བྱས་པ་ཡིན་ཏེ། འདི་ནི།
སེམས་ཀྱི་ཉོན་མོངས་པའི་ཀློང་ཡང་དག་པར་གཅོད་པ་དང་པོའོ། །ཡང་རུས་གོང་གི་ཕུང་པོ་དེ་ཉིད་ལ་སེམས་ཡང་དག་པར་གཏོད་པར་བྱེད་དེ། སྨིན་མཚམས་སུ་རྒྱ་ཤུག་

66-1-239b

ཙམ་དེ་ལ་དྲན་པ་གཞོག་པར་བྱེད་ཅིང་སེམས་སྒོམ་པར་བྱེད། ལན་མང་དུ་བྱེད་དོ། །ཞེས་བྱ་བ་ནས་དེའི་སེམས་ཤིན་ཏུ་གནས་པ་ཡིན་ཏེ། ཤིན་ཏུ་བསྒོམས་པ་དང༌། ཤིན་
ཏུ་ཡིད་ལ་བྱས་པའི་བར་ཡིན་ནོ། །དེ་ལ་དེའི་སེམས་ཤིན་ཏུ་སྦྱངས་པ་ཡིན། ལུས་ཤིན་ཏུ་སྦྱངས་པ་ཡིན་ཏེ། ཇི་ལྟར་སེམས་ཤིན་ཏུ་སྦྱངས་པ་ཡིན་ཞེ་ན། ཐམས་ཅད་ཀྱི་ཐམས་
ཅད་དུ་རྣམ་པར་ཞི་བར་བྱེད་དོ། །དེ་ཅུང་ཟད་ཡིད་ལ་བྱེད་པ་ཡིན། དེ་ཅུང་ཟད་ཡང་དག་པར་ཤེས་པ་ཡིན། དེ་ཅུང་ཟད་དམིགས་པར་བྱེད་པ་ཡིན་ཏེ། འདི་ནི། ཞི་གནས་དང་
རྗེས་སུ་མཐུན་པ་ཉོན་མོངས་པའི་ཀློང་རྣམ་པར་གཅོད་པ་དང༌། འདོད་ཆགས་རྣམ་པར་གཅོད་པའི་ཆོས་ཀྱི་སྒོ་གཉིས་པའོ། །ཇི་ལྟར་ལུས་ཤིན་ཏུ་སྦྱངས་པ་ཡིན་ཞེ་ན། དེ་བཞིན་དུ་
སྒོམ་པའི་དབུགས་རྡུབ་པ་དང་དབུགས་ཕྱུང་བ་རྣམ་པར་ཞི་བར་བྱེད་ཅིང་འཇུག་པར་ཡང་མི་བྱེད། འབྱུང་བར་མི་བྱེད་དོ། །དེ་ལུས་དང་སེམས་ཤིན་ཏུ་སྦྱངས་ཤིང་ཞི་གནས་ལ་རྗེས་
སུ་བརྩོན་པ་འགོག་པ་ལ་དམིགས་པ་ཡིན་ཏེ། འདི་ནི། འགོག་པ་ལ་དམིགས་པའི་ཉོན་མོངས་པའི་ཀློང་རྣམ་པར་གཅོད་པའི་ཆོས་ཀྱི་སྒོ་གསུམ་པ་ཡིན་ནོ། །ཡང་གང་གི་སེམས་
རྒོད་པ་མྱུར་དུ་ཞི་གནས་དང་མཐུན་པར་བྱུང་བ་དེ་མགོ་ཐོད་ཀྱི་མཚོག་མར་རྒྱ་ཤུག་གི་འབྲས་བུ་ཙམ་ལ་གནས་གཅིག་ཏུ་སེམས་ཉེ་བར་གཏོད་པར་བྱེད་ཅིང་སྒོམ་པར་བྱེད། ལན་མང་

66-1-240a

དུ་བྱེད་དོ། །དེར་བུ་གའི་བར་དུ་མཐོང་བར་བྱེད་ཅིང་སྒོམ་པར་བྱེད། ལན་མང་དུ་བྱེད་དོ། །དེར་ཡང་བྱེ་མའི་འབྲུ་ཙམ་གྱི་རུས་གོང་གི་ཕྱེ་མར་བྱེད།
མཐོང་བར་བྱེད་ཅིང་རིམ་པ་དེ་གཉིས་པ་དང༌། གསུམ་པ་ཞེས་བྱ་བ་ནས་མགོའི་ཐོད་པ་ཐམས་ཅད་རུས་གོང་གི་ཕྱི་མའི་བར་དུ་ཡང་དག་པར་རྗེས་སུ་མཐོང་བར་བྱེད། དེ་དག་
ཀྱང་རླུང་གིས་ཁྱེར་བར་ཡང་དག་པར་རྗེས་སུ་མཐོང་བར་བྱེད་པ་ནས་ཐམས་ཅད་ནམ་མཁའ་སྟོང་པ་ཉིད་དུ་མཐོང་བའི་བར་དུ་བྱེད་དོ། །དེ་ལ་ལུས་ཤིན་ཏུ་སྦྱངས་པ་དང༌། སེམས་
ཤིན་ཏུ་སྦྱངས་པ་འདི་ནི། ཞི་གནས་ལ་རབ་ཏུ་བརྩོན་པ་དང༌། འགོག་པ་ལ་དམིགས་པ་དང༌། ཉོན་མོངས་པའི་ཀློང་རྣམ་པར་གཅོད་པའི་ཆོས་ཀྱི་སྒོ་བཞི་པའོ། །དེ་ནས་ཚེ་
དང་ལྡན་པ་ཀཽ་ཌི་ནྱས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། ཅི་ལགས། འདུས་བྱས་ཀྱི་དབྱིངས་ཀྱི་ཡེ་ཤེས་མ་ཚངས་བ་མ་མཆིས་པ་རྣམ་པར་དབེན་
པའི་རྟེན་ནམ་མཁའི་དབྱིངས་ཀྱི་ཡང་དག་པའི་མཐའ་ཅན་ལགས་སམ། རིགས་ཀྱི་བུ། དེ་བཞིན་ནོ། །འདུས་བྱས་ཀྱི་དབྱིངས་ཀྱི་ཡང་དག་པའི་མཐའ་ནི། ནམ་མཁའ་དང་
འདྲ་སྟེ༑ འདི་ནི། ཡང་དག་པར་རང་གིས་མཐོང་བར་བྱ་བ་ལ་འཇུག་པའོ། །ཀུན་ཤེས་ཀཽ་ཌི་ནྱས་ཞུས་པ། བཙུན་པ་བཅོམ་ལྡན་འདས། ཅི་ལགས། ནམ་མཁའ་རང་གི་

66-1-240b

ཤེས་པ་ལགས་སམ། འོན་ཏེ་གཞན་གྱི་ཤེས་པ་ལ་མངོན་པར་འཇུག་པ་མཁས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ཆོས་ཐམས་ཅད་ཀྱི་དབྱིངས་ལ་འཇུག་
པས་འདུས་བྱས་ཀྱི་དབྱིངས་ཐམས་ཅད་རང་གི་ཤེས་པ་ལ་འཇུག་པར་བརྗོད་པར་བྱའོ། །ཇི་ལྟ་ཞེ་ན། གང་གཟུགས་ཤིན་ཏུ་རྣམ་པར་དག་པ་ལ་རྣམ་པར་སྒོམ་པར་བྱེད་པ་དེ་དེ་
བཞིན་གཤེགས་པ་མཐོང་བར་འགྱུར་རོ། །གང་མགོའི་ཐོད་པའི་རུས་པའི་ཕྱི་མ་མཐོང་ནས་ཐམས་ཅད་རླུང་གིས་ཁྱེར་བར་མཐོང་བ་དེས་གཟུགས་ཐམས་ཅད་རྣམ་པར་བཤིག་པ་
ཡིན་ཏེ༑ མིག་གི་རྣམ་པར་ཤེས་པ་ལ་གཟུགས་སུ་སྣང་བ་ཅིའང་སྣང་བར་མི་འགྱུར་རོ། །དེ་ནམ་མཁའ་སྟོང་པ་ཡིད་ལ་བྱེད་ཅིང་སྒོམ་པར་བྱེད། ལན་མང་དུ་བྱེད་དེ། ཕྱོགས་དང་
ཕྱོགས་མཚམས་ཐམས་ཅད་དུ་ནམ་མཁའ་བཻ་ཌཱུཪྱའི་མདོག་ལྟར་དག་པ་ཡང་དག་པར་རྗེས་སུ་མཐོང་ངོ༌། །དེའི་ཡིད་ལ་དེ་བཞིན་གཤེགས་པའི་གཟུགས་འབྱུང་སྟེ། དེས་ནམ་མཁའ་
དེ་ལ་དེ་བཞིན་གཤེགས་པའི་གཟུགས་མཐོང་ངོ༌། །དེ་གང་གི་ཚེ་ཕྱོགས་གང་དང་གང་དུ་ལྟ་བར་བྱེད་པའི་ཕྱོགས་དང་ཕྱོགས་མཚམས་ཐམས་ཅད་དུ་དེ་བཞིན་གཤེགས་པའི་
གཟུགས་མཐོང་ངོ༌། །ཡང་དེ་བཞིན་གཤེགས་པའི་མཚན་གྱིས་བརྒྱན་པར་མིག་གི་རྣམ་པར་ཤེས་པ་འབྱུང་ངོ༌། །དེ་ཕྱོགས་དང་ཕྱོགས་མཚམས་ཐམས་ཅད་དུ་གང་དང་གང་དུ་ལྟ་བར་

66-1-241a

བྱེད་པ་དེ་དང་དེ་ཉིད་དུ་སངས་རྒྱས་ཀྱི་སྐུ་རིལ་གྱིས་མཚན་སུམ་ཅུ་རྩ་གཉིས་ཀྱིས་བརྒྱན་པ། འོད་འདོམ་གང་བ། ཤིང་ནྱ་གྲོ་དྷ་ལྟར་ཆུ་ཞེང་གབ་
པ་འབའ་ཞིག་མཐོང་ངོ༌། །གལ་ཏེ་རིས་མཐུན་པར་ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་བསགས་པར་གྱུར་པ་ཞིག་ན་དེ་འདི་སྙམ་དུ་སེམས་ཏེ། གང་དེ་
བཞིན་གཤེགས་པ་ལ་སུས་ནམ་མཁའ་ཀུན་ཏུ་སྐྱེད། གང་དུ་དེ་ཡོངས་སུ་ཟད་པར་འགྱུར་བ་བདག་གིས་ཞུ་གོར་མ་ཆག་སྙམ་མོ། །དེ་འདི་སྙམ་དུ་དེ་བཞིན་གཤེགས་པ་
ལ་བདག་གིས་ཞུས་ཟིན་ཏོ་སྙམ་ཡང་སེམས་སོ། །དེ་བཞིན་གཤེགས་པའང་དེ་ལ་འདི་སྐད་ཅེས་བཀའ་སྩལ་ཏོ། །ནམ་མཁའ་རྟོག་པར་གསུངས་པ་སྟེ། །རྟོག་པ་དེ་ནི་ཡོད་
མ་ཡིན༑ ༑ནམ་མཁའི་མིང་དང་རྟོག་པ་དག །དེ་དག་ཐམས་ཅད་དངོས་པོ་མེད། །ཆོས་རྣམས་ཐམས་ཅད་ཅི་ཡང་མེད། །འགྱུར་བ་མེད་ཅིང་མཚན་ཉིད་མེད། མཚན་ཉིད་
མེད་པར་བརྟགས་པ་ཡིས། །མཚན་གཞི་ཀུན་ལས་རབ་ཏུ་གྲོལ། །བསྟན་པ་དེ་ཐོས་ནས་མྱུར་དུ་ཕྱིར་མི་འོང་བའི་འབྲས་བུ་འཐོབ་བོ། །དེའི་གཟུགས་ཀྱི་འདོད་ཆགས་འདོད་
པ་རྣམས་ནི། ལྷག་མ་མ་ལུས་པར་འགྱུར་རོ། །དེ་བཞིན་དུ་གཟུགས་མེད་པའི་འདོད་ཆགས་དང༌། མ་རིག་པ་དང༌། ང་རྒྱལ་དང༌། རྒོད་པ་ལྷག་མ་མ་ལུས་པར་འགྱུར་རོ། །

66-1-241b

ཡང་སུ་ལ་རིས་མཐུན་པར་ངེས་པར་འབྱེད་པའི་ཆ་དང་མཐུན་པའི་དགེ་བའི་རྩ་བ་རྣམས་མེད་པ་དེ། གལ་ཏེ་སངས་རྒྱས་ཀྱི་སྐུ་མཐོང་ན་དེ་འདི་སྙམ་དུ་སེམས་ཏེ། གལ་ཏེ་དེ་བཞིན་
གཤེགས་པའི་ཚད་བདག་གིས་བཟུང་བ་གོར་མ་ཆག་སྙམ་མོ། །དེ་གལ་ཏེ་ཕྱོགས་ཐམས་ཅད་དུ་ལྟ་བར་བྱེད་ན་ཐམས་ཅད་དུ་ནམ་མཁའ་ཐམས་ཅད་ལ་དེ་བཞིན་གཤེགས་པ་མཐོང་
བར་འགྱུར་ཏེ། ཆུང་ངུར་ལྟ་བར་བྱེད་ན་དེ་བཞིན་གཤེགས་པ་ཆུང་དུ་ཉིད་དུ་མཐོང་ངོ༌། །ཚད་མེད་པར་ལྟ་བར་བྱེད་ན་དེ་བཞིན་གཤེགས་པ་ཚད་མེད་པར་མཐོང་ངོ༌། །དེ་འདི་སྙམ་
དུ་སེམས་ཏེ། དེ་བཞིན་གཤེགས་པ་འདི་ག་ལས་གཤེགས་སྙམ་མོ། །དེ་འདི་སྙམ་དུ་སེམས་ཏེ། དེ་བཞིན་གཤེགས་པ་འདི་ག་ལས་ཀྱང་མ་གཤེགས་སོ། །གང་དུའང་མ་བཞུད་
དོ༑ ༑དེ་གང་དུའང་དེ་བཞིན་གཤེགས་པ་བཞུད་པ་མི་དམིགས། བྱོན་པ་མི་དམིགས་སོ། །ཡང་དེ་འདི་སྙམ་དུ་སེམས་ཏེ། ལུས་ཀྱི་རྒྱུ་ཁམས་གསུམ་པ་འདི་ནི། སེམས་ཙམ་
པས༑ སུས་ཇི་ལྟར་རྣམ་པར་བརྟགས་པ་དེ་བཞིན་དུ་མཐོང་ངོ༌། །བདག་གིས་རང་གི་སེམས་ཀྱིས་སངས་རྒྱས་སུ་བྱེད་དོ། །བདག་གིས་སེམས་ཀྱིས་སངས་རྒྱས་མཐོང་ངོ༌། །བདག་
གི་སེམས་ཉིད་སངས་རྒྱས་སོ། །བདག་གི་སེམས་ཉིད་ལུས་སོ། །སེམས་ཉིད་ཀྱང་ནམ་མཁའོ། །བདག་གིས་སེམས་ཀྱི་རྣམ་པར་རྟོག་པས་སངས་རྒྱས་མཐོང་ངོ༌། །སེམས་ཀྱིས་སེམས་

66-1-242a

མི་ཤེས་སོ། །སེམས་ཀྱིས་སེམས་མི་མཐོང་ངོ༌། །སེམས་སུ་འདུ་ཤེས་པ་རྣམས་ནི། ཤེས་པ་མེད་པའོ། །སེམས་སུ་འདུ་ཤེས་པ་རྣམས་ནི། ལྡོག་
པའོ༑ ༑ལྡོག་པ་ནི། སྙིང་པོ་མེད་པའོ། །ཆོས་དེ་དག་ནི། ཤེས་པ་མེད་པའི་ཕྱིར་ཡང་དག་པར་བྱུང་ངོ༌། །སུས་སྔོན་བྱང་ཆུབ་ཏུ་སེམས་བསྐྱེད་ཅིང་ཤེས་རབ་གང་གིས་སྟོང་པར་
རྟོགས་པ་དེའང་རང་བཞིན་གྱིས་སྟོང་པའོ་སྙམ་ནས་དམིགས་པ་ཡིད་ལ་བྱེད་པ་དེས་ད་ལྟར་གྱི་སངས་རྒྱས་མངོན་སུམ་དུ་བཞུགས་པའི་ཏིང་ངེ་འཛིན་འཐོབ་བོ། །འོན་ཀྱང་ཡང་
ཉན་ཐོས་ཀྱི་ཐེག་པ་ཡིན་ཏེ། དེ་ལྟར་མཚན་མ་མེད་པའི་གཟུགས་ཐམས་ཅད་རྣམ་པར་བསྒོམས་པས་ངེས་པར་འབྱེད་པ་ཡོངས་སུ་དག་པ་ཡིན། འདོད་ཆགས་དང་བྲལ་
བ་ཡོངས་སུ་དག་པ་ཡིན། མ་རིག་པ་ཡོངས་སུ་དག་པ་ཡིན་ནོ། །དེ་ལ་སྟོང་པ་ཉིད་ཀྱི་བསམ་པས་ནི། སྟོང་པ་ཉིད་དང་རྗེས་སུ་མཐུན་པའི་བཟོད་པ་རྣོན་པོ་འཐོབ་སྟེ། ཕྱིས་ཀྱང་
དེའི་འབྲས་བུ་འཐོབ་པར་དགའ་བ་མེད་དོ། །གལ་ཏེའང་ནམ་མཁའ་སྟོང་པ་ལ་རྣམ་པར་སྒོམ་པར་བྱེད་ན་ལུས་ཤིན་ཏུ་སྦྱངས་པ་ཡིན། སེམས་ཤིན་ཏུ་སྦྱངས་པ་ཡིན་ཏེ། དེར་
སྟོང་པ་ཉིད་ཀྱི་རྣམ་པར་ཐར་པའི་སྒོ་འཐོབ་བོ། །དེའི་འབྲས་བུ་རྗེས་སུ་འཐོབ་པར་དགའ་བའང་མེད་དེ། འདི་ནི། སྟོང་པ་ཉིད་ལ་རབ་ཏུ་བརྩོན་པ། འགོག་པ་ལ་དམིགས་པའི་

66-1-242b

ཉོན་མོངས་པའི་རྦ་རླབས་རྣམ་པར་གཅོད་པའི་ཆོས་ཀྱི་སྒོ་ལྔ་པའོ། །བཅོམ་ལྡན་འདས་ཀྱིས་བསྟན་པ་འདི་བཤད་པ་ན་འཁོར་དེ་ལས་ལྷ་དང་མི་བྱེ་བ་བརྒྱ་སྟོང་ཕྲག་དགུ་བཅུ་རྩ་དགུ་ནི།
དེ་བཞིན་དུ་རྗེས་སུ་མཐུན་པའི་བཟོད་པ་ཐོབ་པར་གྱུར་ཏོ། །སྟོང་ཕྲག་བརྒྱད་ཅུ་རྩ་བཞི་ནི། དེར་སྟོང་པ་ཉིད་དང་རྗེས་སུ་མཐུན་པའི་བཟོད་པ་ཐོབ་པར་གྱུར་ཏོ། །དེ་བཞིན་དུ་སྲོག་ཆགས་
སྟོང་ཕྲག་དྲུག་ཅུ་ནི། དེར་སྟོང་པ་ཉིད་ཀྱི་ཏིང་ངེ་འཛིན་གྱི་རྣམ་པར་ཐར་པའི་སྒོ་ཐོབ་པར་གྱུར་ཏོ། །སྲོག་ཆགས་སྟོང་ཕྲག་ཉི་ཤུ་ནི། དེར་ད་ལྟར་གྱི་སངས་རྒྱས་མངོན་སུམ་དུ་བཞུགས་
པའི་ཏིང་ངེ་འཛིན་ཐོབ་པར་གྱུར་ཏོ། །སེམས་ཅན་དཔག་ཏུ་མེད་པས་ཀྱང་རྒྱུན་དུ་ཞུགས་པའི་འབྲས་བུ་ཐོབ་བོ། །དགེ་སློང་སྟོང་ཕྲག་བརྒྱད་ཅུ་རྩ་བཞིའང་ལན་པ་མེད་པར་ཟག་པ་
རྣམས་ལས་སེམས་རྣམ་པར་གྲོལ་བར་གྱུར་ཏོ། །བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། གཞན་ཡང་སུ་མགོའི་ཐོད་པ་དེ་ལ་སེམས་ཡང་དག་པར་གནས་པར་མི་བྱེད་ཅིང་
རབ་ཏུ་དད་པར་མི་བྱེད། མོས་པར་མི་བྱེད་པ་དེས་ཀྱང་དུར་ཁྲོད་དུ་འགྲོ་བར་བྱའོ། །དེས་དེར་མེ་རོ་རྣམ་པ་སྣ་ཚོགས་པ་འཐོར་ཞིང༌། ཁ་ཅིག་ནི། རྣམ་པར་སྔོས་པ། ཁ་ཅིག་ནི། རྣམ་
པར་རྣགས་པ། ཁ་ཅིག་ནི། རྣམ་པར་དམར་བ། ཁ་ཅིག་ནི། རྣམ་པར་ཟོས་པ་དང༌། བམ་པ་དང༌། ཤ་ཁྲག་མེད་པ་དང༌། དཀར་ཞིང་རབ་ཏུ་དཀར་ལ་དུང་གི་མདོག་ལྟ་བུའི་

66-1-243a

རུས་གོང་དུ་མཐོང་བར་འགྱུར་རོ། །དེ་ཐམས་ཅད་ལ་ཡང་དང་ཡང་དུ་སོ་སོར་བརྟག་པར་བྱ་སྟེ། གང་དང་གང་དུ་དེའི་སེམས་ཤིན་ཏུ་ཡང་དག་པར་
གནས་ཤིང་མི་གཡོ་ལ། རྣམ་པར་གཡེང་བར་མི་འགྱུར་བ་དེ་ཡིད་ཀྱིས་བཟུང་ནས་ཡིད་ལ་བྱ་ཞིང་སྒོམ་པ་བྱས་ན་ཟག་པ་ཐམས་ཅད་ཟད་པར་འགྱུར་བའི་བར་དུ་ཐམས་ཅད་འགྱུར་རོ། །
སེམས་ཅན་སུ་ལྷག་པའི་ང་རྒྱལ་ཅན་ཡིན་པ་དེས་ནི། ཤི་ནས་རིང་པོ་མ་ལོན་པའི་མི་རོ་རྣམ་པར་སྔོས་པ་དག་ཚུལ་བཞིན་དུ་བཟུང་ནས་ཡིད་ལ་བྱ། བྱིན་གྱིས་བརླབ་པར་བྱ།
བསྒོམ་པར་བྱའོ། །ཇི་ལྟར་ཡིད་ལ་བྱས་པ་དེ་ལྟར་བདག་གི་ལུས་ལ་ཡང་དག་པར་མཐོང་བར་འགྱུར་རོ། །འདི་ལ་བྱེ་བྲག་ཅི་ཡོད་དེ། ཇི་ལྟར་རྣམ་པར་སྔོས་པའམ། རྣམ་པར་
རྣགས་པ་དེ་བཞིན་དུ་བྱེ་བྲག་མེད་པར་བདག་གིས་ལུས་ཀྱང་གཞན་གྱི་ལུས་ཀྱི་རོ་དང་མཚུངས་པར་ཡང་དག་པར་རྗེས་སུ་མཐོང་ཞིང་དེ་བདག་གི་ལུས་དེ་ལ་སྒོམ་པའི་སྦྱོར་བ་ལ་
རྗེས་སུ་བརྩོན་པས་གནས་སོ། །ཞེས་བྱ་བ་ནས་ལུས་འདི་ཐམས་ཅད་རྣགས་པའི་བར་དུ་ཡང་དག་པར་རྗེས་སུ་མཐོང་ངོ༌། །རྣམ་པར་དམར་བར་ཡང་དག་པར་རྗེས་སུ་མཐོང་
ངོ༌། །སྲིན་བུའི་རིགས་རྣམས་ཀྱིས་ལྟོ་གང་བར་ཡང་དག་པར་རྗེས་སུ་མཐོང་ངོ༌། །རང་གི་ལུས་རྣམ་པ་ཐམས་ཅད་དང་ལྡན་པའི་སྲིན་བུའི་རིགས་རྣམས་ཀྱིས་གང་ཞིང་ཟ་བར་

66-1-243b

ཡང་དག་པར་རྗེས་སུ་མཐོང་ངོ༌། །ཞེས་བྱ་བ་ནས་ཤ་ཁྲག་མེད་པ་དང༌། དཀར་ཞིང་རབ་ཏུ་དཀར་ལ་དུང་གི་མདོག་ལྟ་བུའི་རུས་གོང་དང༌། རུས་པའི་ཕུང་པོ་རྒྱུས་པ་དང་འབྲེལ་པའི་བར་
དུ་ཡང་དག་པར་རྗེས་སུ་མཐོང་སྟེ། །དེ་ཡིད་ལ་བྱེད་ཅིང་དེ་ལ་བྱིན་གྱིས་རློབ་པར་བྱེད། དེ་ལ་སྒོམ་པར་བྱེད་དོ། །ཉིན་པར་ཇི་ལྟ་བར་མཚན་མོའང་དེ་བཞིན་ནོ། །མཚན་མོ་ཇི་ལྟ་བར་
ཉིན་པར་ཡང་དེ་བཞིན་ཏེ། འགྲོ་བ་དང༌། འགྲེང་བ་དང༌། འདུག་པ་དང༌། ཉལ་བ་ན་རང་གི་ལུས་དེའང་རུས་གོང་གི་ཕུང་པོ་དཀར་ཞིང་རབ་ཏུ་དཀར་ལ་དུང་གི་མདོག་ལྟ་བུ་དང༌།
རྒྱུས་པ་དང༌། པགས་ཤུན་དང་འབྲེལ་པར་ཡིད་ལ་བྱེད་ཅིང་བྱིན་གྱིས་རློབ་པར་བྱེད་ཅིང་སྒོམ་པར་བྱེད་དེ། དཔེར་ན། མིག་བཙུམས་པས་ཡང་དག་པར་རྗེས་སུ་མཐོང་བ་བཞིན་ནོ། །ཇི་
ལྟར་བདག་གི་ལུས་ལ་ཡང་དག་པར་རྗེས་སུ་མཐོང་བ་དེ་བཞིན་དུ་གང་དང་གང་དུ་ལྟ་བར་བྱེད་པ་སའི་རྣམ་པ་དང༌། ཤིང་དང༌། མི་དང༌། དུད་འགྲོའི་སྐྱེ་གནས་པ་གང་ཅི་མཐོང་བ་ཐམས་
ཅད་དུ་རུས་པའི་ཕུང་པོ་དཀར་ཞིང་རབ་ཏུ་དཀར་ལ་དུང་གི་མདོག་ལྟ་བུ་དང༌། རྒྱུས་པ་དང་འབྲེལ་བ་དེ་ལྟ་བུར་ཡང་ཡང་དག་པར་རྗེས་སུ་མཐོང་ངོ༌། །གང་དུ་ཆགས་པར་བྱེད་ཅིང་འགྲོ་བར་
བྱེད་པ་ཐམས་ཅད་དེ་རུས་པའི་ཕུང་པོ་ལ་རྐང་པ་གཉིས་ཀྱིས་འགྲོ་ཞིང་ལྡོག་པས་རུས་པའི་ཕུང་པོ་ལ་གནོན་པར་བྱེད་ཅིང་འདུག་པར་བྱེད། ཉལ་བར་བྱེད་དེ། དཔེར་ན། དེའི་མི་སྡུག་

66-1-244a

པའི་འདུ་ཤེས་ཤིན་ཏུ་བསྒོམས་ཤིང་ཡིད་ལ་བྱས་ལ། ཤིན་ཏུ་ནན་ཏན་བྱས་པ་བཞིན་ནོ། །དེའི་རིས་མཐུན་པས་འདོད་པའི་འདོད་ཆགས་ཐམས་
ཅད་སྤངས་པར་འགྱུར་ཏེ། རིས་མཐུན་པ་གཞན་ལ་མ་ཡིན་ནོ། །འདི་ནི། སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་ཡིན་ཏེ། དེ་ནི། ཡང་ཕྱོགས་བཞིའི་རླུང་འདུས་
ནས་རུས་པའི་ཕུང་པོ་མ་ལུས་པར་རྣམ་པར་ཕྱེ་མར་བྱེད་དོ། །རྣམ་པར་འཇིག་པར་བྱེད་དོ། །ཇི་ལྟར་རང་གི་ལུས་ཀྱི་རུས་པའི་ཕུང་པོ་ལ་རླུང་འདུས་ནས་མ་ལུས་པར་རྣམ་པར་ཕྱེ་
མར་བྱེད་ཅིང་རྣམ་པར་འཇིག་པར་བྱེད་པ་དེ་བཞིན་དུ་རླུང་འདུས་ནས་གཟུགས་ཀྱི་ལུས་ཐམས་ཅད་དང༌། ས་ཐམས་ཅད་མ་ལུས་པར་ཕྱེ་མར་བྱེད་ཅིང་རྣམ་པར་འཇིག་པར་བྱེད་
དོ༑ ༑ཞེས་བྱ་བ་ནས་བདག་གམ་གཞན་ཡང་རུང་དེའི་མིག་སྔར་གཟུགས་སུ་སྣང་བ་ཅིའང་མི་འབྱུང་སྟེ། ནམ་མཁའ་བཻ་ཌཱུཪྱ་ལྟ་བུར་སྟོང་པར་བརྗོད་པར་བྱ་བ་ལ་མོས་པར་བྱེད་ཅིང་
ནམ་མཁའ་བྱིན་གྱིས་རློབ་པར་བྱེད། སྒོམ་པར་བྱེད། ལན་མང་དུ་བྱེད་དོ། །ཇི་ལྟར་དེ་འདི་སྙམ་དུ་སེམས་ཏེ། ཡང་དཔྱོད་པར་བྱ་བའི་ཕྱིར་ནམ་མཁའི་ཁ་དོག་སེར་པོར་ཡིད་ལ་
བྱེད་ཅིང་ཁ་དོག་སེར་བོར་རབ་ཏུ་སྦྱོར་བར་བྱེད། བྱིན་གྱིས་རློབ་པར་བྱེད། སྒོམ་པར་བྱེད་པ་དེ་བཞིན་དུ་ནམ་མཁའ་ཐམས་ཅད་སེར་པོར་མོས་པར་བྱེད་དོ། །ཁ་དོག་སེར་པོ་ལ་ཇི་ལྟ་

66-1-244b

བ་དེ་བཞིན་དུ་ཁ་དོག་དམར་པོ་དང༌། དེ་བཞིན་དུ་ཁ་དོག་དཀར་པོ་དང༌། བཙོད་ཀ་ཞེས་བྱ་བ་ནས་ཤེལ་གྱི་ཁ་དོག་གི་བར་ལ་མོས་པར་བྱེད་དོ། །དེ་བཞིན་དུའང་གཟུགས་སུ་སྣང་བ་དང༌། ས་
ཐམས་ཅད་ལ་ཆུ་ཁ་དོག་སྔོན་པོར་བྱིན་གྱིས་རློབ་པར་བྱེད་ལ་ཞེས་བྱ་བ་ནས་ཁ་དོག་སྔོན་པོར་མོས་པར་བྱེད་དོ། །ཞེས་བྱ་བའི་བར་དང༌། དེ་བཞིན་དུ་ཁ་དོག་སེར་པོ་ལ་ཞེས་བྱ་བ་ནས་ཁ་དོག་
དམར་པོ་དང༌། དེ་བཞིན་དུ་ཁ་དོག་དཀར་པོ་དང༌། དེ་བཞིན་དུ་ཁ་དོག་ལེ་བརྒན་དང༌། དེ་བཞིན་དུ་ཤེལ་གྱི་ཁ་དོག་གི་བར་དུ་ས་ཐམས་ཅད་ལ་ཆུར་ཡིད་ལ་བྱེད་དོ། །ཡང་དག་པར་རབ་ཏུ་
ཤེས་སོ༑ ༑རབ་ཏུ་སྦྱོར་བར་བྱེད་དོ། །སའི་ཁམས་ཐམས་ཅད་ལ་ཆུ་ཤེལ་གྱི་ཁ་དོག་ལྟ་བུར་བྱིན་གྱིས་རློབ་པར་བྱེད་ཅིང་ཕྱིས་ཀྱང་ས་སོར་བཞི་ཙམ་དུ་བྱིན་གྱིས་རློབ་པར་བྱེད་དོ། །དེས་རྐང་པའི་
མཐེ་བོས་རེག་པར་བྱེད་ཅིང་གང་འདོད་པ་གཡོ་བར་བྱེད། འགུལ་བར་བྱེད། ཀུན་ཏུ་རབ་ཏུ་འགུལ་བར་བྱེད་པ་ནས་གང་འདོད་པ་དང༌། ཇི་ཙམ་དུ་འདོང་པ་དེ་ཙམ་དུ་རབ་ཏུ་གཡོ་བར་
བྱེད་དོ༑ ༑ཞེས་བྱ་བའི་བར་དུའོ། །དེ་འགུལ་བར་བྱེད་པ་ནའང་ས་ཆེན་པོ་རི་དང་བཅས་པ་འགུལ། གཡོ། འཁྲུག །རབ་ཏུ་ལྡེག་གོ །གཞན་ཡང་ཆུ་དེ་ལ་ཁ་དོག་སྣ་ཚོགས་པའི་མེ་ཏོག་
ཨུཏྤ་ལ་དང༌། པདྨ་དང༌། ཀུ་མུ་ཏ་དང༌། པདྨ་དཀར་པོ་རྣམས་ཡིད་ལ་བྱེད་དོ། །ཡང་དག་པར་ཤེས་སོ། །རབ་ཏུ་སྦྱོར་བར་བྱེད་དོ། །བྱིན་གྱིས་རློབ་པར་བྱེད་དོ། །ཕྱོགས་བཞིར་སེར་བུ་བསིལ་

66-1-245a

བ་རབ་ཏུ་དང་བདག་ཏུ་མོས་པར་བྱེད་དོ། །དེ་དེར་འཆག་པར་བྱེད། འདུག་པར་བྱེད། ཉལ་བར་ཡང་བྱེད་དོ། །ཡང་ཕྱོགས་བཞིར་ཁ་དོག་སྣ་ཚོགས་
པའི་རི་ཆེན་པོ་རྣམས་སུ་བྱིན་གྱིས་རློབ་པར་བྱེད་ཅིང༌། དེའི་སྟེང་དུ་འཆག་པར་བྱེད། གནས་པར་བྱེད། འདུག་པར་བྱེད། ཉལ་བར་ཡང་བྱེད་དོ། །གཞན་ཡང་དེ་སྤོང་བར་བྱེད་
ཅིང༌། ནམ་མཁའ་དག་པ་དེ་ཉིད་ཡིད་ལ་བྱེད་དོ། །ཡང་དག་པར་ཡིད་ལ་བྱེད་དོ། །ཡང་དག་པར་ཤེས་སོ། །རབ་ཏུ་སྦྱོར་བར་བྱེད་དོ། །ནམ་མཁའ་དག་པར་བྱིན་གྱིས་རློབ་པར་
བྱེད་དོ༑ ༑རང་གི་ལུས་ཡང་བར་ཡིད་ལ་བྱེད་དོ། །ཡང་བར་རབ་ཏུ་སྦྱོར་བར་བྱེད་དོ། །ཡང་བར་བྱིན་གྱིས་རློབ་པར་བྱེད་དེ། དཔེར་ན། ཤིང་བལ་གྱི་འདབ་མའམ། རས་བལ་གྱི་
འདབ་མ་རླུང་ཆུང་ངུས་འདེགས་པར་བྱེད། འཇོག་པར་བྱེད། འཁྱེར་བར་བྱེད་པ་དེ་བཞིན་དུ་དེ་ལུས་འདི་ཉིད་ལ་ཡང་བར་ཡིད་ལ་བྱེད་དོ། །ཞེས་བྱ་བ་ནས་ཡང་བར་བྱིན་གྱིས་
རློབ་པར་བྱེད་དོ། །ཞེས་བྱ་བའི་བར་དང༌། རླུང་དང་ཕྲད་ནས་ནམ་མཁའ་ལ་གནས་པའི་བར་དུ་ཡིན་ཏེ། དེ་ནམ་མཁའ་ལ་འཆགས་པར་བྱེད། འདུག་པར་བྱེད། གནས་པར་
བྱེད༑ ཉལ་བར་ཡང་བྱེད་དོ། །མེའི་ཁམས་ལ་སྙོམས་པར་འཇུག་པར་བྱེད་དེ། དེའི་ལུས་ལས་འོད་འཕྲོ་བ་ཁ་དོག་སྔོན་པོ་དང༌། སེར་པོ་དང༌། དམར་པོ་དང༌། ལེ་བརྒན་དང༌།

66-1-245b

ཤེལ་གྱི་ཁ་དོག་ལྟ་བུ་རྣམས་སྣ་ཚོགས་རབ་ཏུ་འབྱུང་བར་བྱེད་དོ། །དེའི་ལུས་ཀྱི་སྟོད་ནས་མེ་འབར་བར་བྱེད་ཅིང༌། ལུས་ཀྱི་སྨད་ནས་ཆུ་གྲང་མོའི་རྒྱུན་དག་འབབ་པར་བྱེད། རབ་ཏུ་འབབ་
པར་བྱེད་དོ། །ལུས་ཀྱི་སྨད་ནས་མེ་འབར་བར་བྱེད་ཅིང༌། ལུས་ཀྱི་སྟོད་ནས་ཆུ་གྲང་མོའི་རྒྱུན་དག་འབབ་པར་བྱེད། རབ་ཏུ་འབབ་པར་བྱེད་དོ། །དེ་བཞིན་དུ་སའི་སྟེང་དུ་འབྱུང་བར་ཡང་
བྱེད་པ་ནས་ཉི་མ་དང་ཟླ་བ་དག་ལའང་ལག་པས་ཉུག་བར་བྱེད་དོ། །ཞེས་བྱ་བའི་བར་དང༌། ཚངས་པའི་འཇིག་རྟེན་གྱི་བར་དུ་ལུས་ཀྱི་དབང་སྒྱུར་བར་བྱེད་དོ། །ཞེས་བྱ་བའི་བར་དུའོ། །
དེ་ཉིད་སྤངས་ཏེ་ཡང་གཟུགས་ཅི་འདྲ་བ་དང་ཇི་སྙེད་པ་ཡང་ན་ནི། སྔོན་པོ་དང༌། ཡང་ན་ནི། སེར་པོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཡང་ན་
ནི༑ ཤེལ་གྱི་ཁ་དོག་ལྟ་བུར་ཡིད་ལ་བྱེད་ཅིང་དེ་འདྲ་བ་དང༌། དེ་སྙེད་ཁོ་ན་མཐོང་བར་བྱེད་དོ། །དེ་འདི་སྙམ་དུ་སེམས་སྟེ། དེ་བཞིན་གཤེགས་པ་ཉིད་ལ་བལྟའོ་སྙམ་ན། དེས་
དེ་བཞིན་གཤེགས་པ་ཉིད་མཐོང་ངོ༌། །དེས་ཕྱོགས་གང་དང་གང་ཁོ་ནར་ལྟ་བར་བྱེད་པའི་ཕྱོགས་ཐམས་ཅད་དུ་དེ་བཞིན་གཤེགས་པ་མཐོང་ངོ༌། །གལ་ཏེ་ད་བཞིན་གཤེགས་པའི་
གཟུགས་ཆུང་དུ་ཡིད་ལ་བྱས་ན་ཆུང་ངུ་ཉིད་མཐོང་ངོ༌། །གལ་ཏེ་ཚད་མེད་པ་ཡིད་ལ་བྱས་ན་ཞེས་བྱ་བ་ནས་ནམ་མཁའ་ཐམས་ཅད་དུ་དེ་བཞིན་གཤེགས་པ་འབའ་ཞིག་མཐོང་ངོ༌། །

66-1-246a

ཞེས་བྱ་བའི་བར་དང༌། དེ་འདི་སྙམ་དུ་སེམས་ཏེ། གང་དུའང་དེ་བཞིན་གཤེགས་པ་བྱོན་པའམ་བཞུད་པ་མེད་དོ། །ཞེས་བྱ་བའི་བར་དང༌། ཁམས་
གསུམ་ཐམས་ཅད་ཀྱི་ལུས་ཀྱི་རྒྱུ་ནི། སེམས་འབའ་ཞིག་གོ །ཞེས་བྱ་བ་དང༌། ཇི་ལྟར་རྣམ་པར་བརྟགས་པ་དེ་བཞིན་དུ་མཐོང་སྟེ། བདག་གིས་རང་གི་སེམས་ཀྱི་ཁ་དོག་ཐ་དད་
པ་དང༌། གཟུགས་ཐ་དད་པ་དང༌། རྫུ་འཕྲུལ་ཐ་དད་པ་རྣམ་པ་སྣ་ཚོགས་པ་མཐོང་ངོ༌། །བདག་གི་སེམས་ནི། གཟུགས་ཐ་དད་པ་དང༌། རྫུ་འཕྲུལ་ཐ་དད་པ་དང༌། ཁ་དོག་ཐ་
དད་པ་དང༌། འཇུག་པ་ཐ་དད་པ་དང༌། རྣམ་པར་རྟོག་པ་ཐ་དད་པའོ། །སེམས་ནི། སྣ་ཚོགས་སུ་གྲུབ་པའོ། །སེམས་ནི། ནམ་མཁར་འདྲེས་པའོ། །སེམས་ནི། རླུང་དུ་ཡང་
དག་པར་བརྗོད་པའོ། །རླུང་ཐམས་ཅད་ཀྱང་དངོས་པོ་མེད་པའོ་སྙམ་སྟེ། འདི་ནི། སོ་སོའི་སྐྱེ་བོ་དང་ཐུན་མོང་བའི་བདེན་པ་དང་རྗེས་སུ་མཐུན་པའི་གཟུངས་སྔགས་ཀྱི་དོན་
ཏེ༑ གང་དེ་བཞིན་གཤེགས་པ་ཙམ་པ་ཀའི་མདོག་གིས་ང་ལ་ཉི་མའི་ཤུགས་ཀྱི་སྙིང་པོའི་ལག་ནས་བསྐུར་བ་ཡིན་ནོ། །དེ་ལ་སོ་སོའི་སྐྱེ་བོ་དང་ཐུན་མོང་མ་ཡིན་པའི་བདེན་པ་དང་
རྗེས་སུ་མཐུན་པའི་གཟུགས་སྔགས་ཀྱི་དོན་གང་ཞེ་ན། དེ་ནི། གཟུགས་ཀྱི་འདོད་ཆགས་དང༌། དབྱིབས་ཀྱི་འདོད་ཆགས་སྤངས་པའོ། །དེ་འདི་སྙམ་དུ་སེམས་ཏེ། ནམ་

66-1-246b

མཁའ་འདི་ནི། གཟུང་དུ་མེད་ཅིང་བརྗོད་དུ་མེད་པའོ། །དེ་བཞིན་དུ་སེམས་ཀྱང་བརྗོད་དུ་མེད་པ་སྟེ། གཉི་ཀའང་བརྗོད་དུ་མེད་པའོ། །ཕུང་པོ་འདི་དག་ནི། ཡོངས་སུ་གདུང་བ་དང་
བཅས༑ འཁྲུག་པ་དང་བཅས། འདྲིད་པ་དང་བཅས། སླུ་བ་དང་བཅས་པ་ཡིན་པས་མ་ལ་བདག་གིས་རྣམ་པ་ཐམས་ཅད་དུ་ཀུན་ཏུ་རྟོག་པའི་སེམས་སྤངས་ན། གང་ནམ་མཁའ་
ཡང་སྤངས་པར་འགྱུར་ཞིང༌། རྟོག་པ་ཐམས་ཅད་ལས་ཡང་དག་པར་བྱུང་བའི་དཔྱོད་པའང་སྤངས་པར་འགྱུར་གོར་མ་ཆག་སྙམ་མོ། །འོན་ཀྱང་དེ་སེམས་དང་པོས་ནམ་མཁའ་ལ་དམིགས་
ནས་དེ་ཡང་མངོན་པར་རིག་པར་བྱ་སྟེ། རྣམ་པར་རིག་པ་ཐམས་ཅད་སྤང་ཞིང་སྐྱེད་པར་ཡང་མི་བྱེད་དོ། །སེམས་སྐྱེད་པ་འགག་ལ་དེའི་མི་སྐྱེས་པའང་སྐྱེད་པར་མི་བྱེད་དོ། །དེ་ལྟར་
ན༑ རྒྱུ་དེ་འགགས་ན་སེམས་ཀྱང་འགག་པས་ལུས་དང༌། ངག་དང༌། ཡིད་ཀྱི་འདུ་བྱེད་ཤིན་ཏུ་སྦྱངས་པའི་འགོག་པའི་སྙོམས་པར་འཇུག་པ་ལ་འཇུག་པར་བྱེད་དེ། དེ་འགོག་
པས་ཉིན་ཞག་གཅིག་འདའ་བར་བྱེད་དོ། །ཇི་ལྟར་བསམ་པ་བཞིན་འགོག་པ་ལ་སྙོམས་པར་འཇུག་པས་མཚུངས་པ་དེ་མ་ཐག་པའི་སེམས་དང་པོ་ལྡང་བའི་བར་དུ་བསྐལ་པ་བརྒྱ་སྟོང་མང་
པོའི་བར་ཡང་འདའ་བར་བྱེད་དོ། །སེམས་གཉིས་པས་ནི། དེའི་ཟག་པ་ཐམས་ཅད་ཡོངས་སུ་ཟད་པ་དང༌། ཚེ་འདི་ཡོངས་སུ་ཟད་པར་འགྱུར་བས་མགོ་མཉམ་དུ་ཡོངས་སུ་མྱ་ངན་ལས་

66-1-247a

འདས་པར་བྱེད་དེ། འདི་ནི། སོ་སོའི་སྐྱེ་བོ་དང་ཐུན་མོང་མ་ཡིན་པ་ཟག་པ་མེད་པའི་བདེན་པ་དང་རྗེས་སུ་མཐུན་པའི་གཟུངས་སྔགས་ཀྱི་དོན་ཡིན་ནོ། །དེ་ལ་
སོ་སོའི་སྐྱེ་བོ་དང་ཐུན་མོང་པ་དང༌། སོ་སོའི་སྐྱེ་བོ་དང་ཐུན་མོང་མ་ཡིན་པའི་བདེན་པ་དང་རྗེས་སུ་མཐུན་པའི་གཟུངས་སྔགས་ཀྱི་དོན་གང་ཞེ་ན། འདི་ལྟར་དེ་འདི་སྙམ་དུ་སེམས་ཏེ།
གཟུགས་ཇི་ལྟ་བུར་རྣམ་པར་བརྟགས་པ་དེ་ལྟ་བུ་ཁོ་ནར་མཐོང་ངོ༌། །སེམས་ནི། སེམས་ཉིད་དང༌། གཟུགས་ཉིད་ཡིན་ཏེ། དེའི་ཕྱིར་བདག་གིས་ནམ་མཁའ་དག་པ་ཉིད་ལ་བརྟག་
པར་མི་བྱའོ་སྙམ་མོ། །དེ་གཟུགས་ཐམས་ཅད་སྤངས་བར་འདོད་དེ། དེ་ལྟར་དེའི་གཟུགས་ཀྱི་འདུ་ཤེས་ཐམས་ཅད་སྤངས་ནས་དེ་ནམ་མཁའ་མཐའ་ཡས་སོ་སྙམ་ནས་ནམ་མཁའ་མཐའ་
ཡས་སྐྱེ་མཆེད་དུ་རྫོགས་པར་བྱས་ཏེ་གནས་པ་འདི་ནི། སོ་སོའི་སྐྱེ་བོ་དང་ཐུན་མོང་བའི་ཏིང་ངེ་འཛིན་ཏོ། །གང་ཡང་དེ་འདི་སྙམ་དུ་སེམས་ཏེ། བདག་གི་གཟུགས་ནི། ནམ་མཁའ་
སྟེ༑ བདག་གིས་ནམ་མཁའ་གཟུགས་སུ་མཐོང་ངོ༌། །ནམ་མཁའི་མཚན་ཉིད་ཅི་ཞེ་ན། ནམ་མཁའ་ནི། གོ་འབྱེད་པའི་མཚན་ཉིད་དོ། །འོན་ཀྱང་ནམ་མཁའ་ནི། རླུང་གིས་ཁྱབ་
པའོ༑ ༑རླུང་དེའང་འབྱུང་བ་ཆེན་པོ་བཞི་ལས་གྱུར་པའོ། །བདག་གི་གཟུགས་ཀྱང་འབྱུང་བ་ཆེན་པོ་བཞི་ལས་གྱུར་པ་ཡིན་ཏེ། གཉིས་ཀ་མཚན་ཉིད་མཚུངས་སོ་སྙམ་མོ། །དེ་འདི་སྙམ་

66-1-247b

དུ་སེམས་ཏེ། ཅི་འབྱུང་བ་རྣམས་འབྱུང་བ་ཆེན་པོའི་ངོ་བོ་དག་ཡིན་ནམ་སྙམ་ཞིང༌། དེ་འདི་སྙམ་དུ་སེམས་ཏེ། གཉིས་ཀ་སྤྱིའི་མཚན་ཉིད་དུ་འབྱུང་བ་དག་མ་ཡིན་ནོ་སྙམ་མོ། །དེ་ཅིའི་
ཕྱིར་ཞེ་ན། ཆོས་ཐམས་ཅད་རང་བཞིན་གྱི་ངོ་བོ་ཉིད་ཀྱིས་སྟོང་པ་ཡིན་པའི་ཕྱིར་རོ། །དེ་བཞིན་དུ་རང་གི་ངོ་བོའང་གཞན་གྱི་དངོས་པོས་སྟོང་པ་དང༌། སྐྱེ་བ་མེད་པ་དང༌། འགག་པ་མེད་
པ་དང༌། འབྱུང་བ་མེད་པ་དང༌། གཞི་མེད་པ་ཡིན་ནོ། །དེ་དེ་ལྟར་སོ་སོར་རྟོག་པ་ན་དེ་བཞིན་གཤེགས་པ་ཡིད་ལ་འབྱུང་ངོ༌། །དེས་ནམ་མཁའ་ཐམས་ཅད་དུ་དེ་བཞིན་གཤེགས་པ་
གཅིག་མཐོང་ངོ༌། །དེས་དེ་ལྟར་མཐོང་བས་ཕྱིར་མི་འོང་བའི་འབྲས་བུ་འཐོབ་བོ། །འདི་ནི། སོ་སོའི་སྐྱེ་བོ་དང་ཐུན་མོང་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་
གྲོལ་བའི་སྐྱེ་མཆེད་དང་པོའོ། །གཞན་ཡང་དེ་འདི་སྙམ་དུ་སེམས་ཏེ། གང་ནམ་མཁའ་མཐའ་ཡས་སྐྱེ་མཆེད་འདིས་གནས་པ་དེ་ཅི་རང་གི་ངོ་བོའི་མཚན་ཉིད་ཡིན་ནམ། འོན་ཏེ་དེ་
ཉིད་ནམ་མཁའ་ཡིན་སྙམ་ཞིང༌། དེ་འདི་སྙམ་དུ་སེམས་ཏེ། ནམ་མཁའི་མཚན་ཉིད་དག་པ་ནི། བདག་གི་བདག་ཡིན་གྱི། བདག་གི་ངོ་བོ་ཉིད་ནི། མ་ཡིན་ནོ་སྙམ་ནས་དེ་ནམ་མཁའ་
མཐའ་ཡས་མུ་མེད་པ་ཇི་སྙེད་ཡིད་ལ་བྱེད་པ་དེ་སྙེད་ཀྱིས་བདག་ཡང་དག་པར་ཤེས་ཏེ། འདི་ནི། དེའི་སོ་སོའི་སྐྱེ་བོ་དང་ཐུན་མོང་པའི་ཏིང་ངེ་འཛིན་ཏེ། །དེ་འདི་སྙམ་དུ་སེམས་ཏེ། ནམ་

66-1-248a

མཁའ་ཐམས་ཅད་ནི། བདག་གི་བདག་ཡིན་ན། འོན་ཅི་ནམ་མཁའ་ལ་ངོ་བོ་གཞན་ཡོད་དམ། གང་གི་ཚེ་དེ་བཞིན་གཤེགས་པ་ཡིད་ལ་བྱེད་པ་
ན་དེ་བཞིན་གཤེགས་པ་རྣམས་ཀྱིས་ཇི་ལྟར་བསྟན་སྙམ་མོ། །དེ་ལྟར་དེ་བཞིན་གཤེགས་པ་ཇི་སྙེད་ཡིད་ལ་བྱེད་པ་དེ་སྙེད་ཡང་དག་པར་རྗེས་སུ་མཐོང་ཞིང༌། མཐོང་བ་ཙམ་གྱི་མོད་
ལ་ཁ་ཅིག་འབྲས་བུ་དང་པོ་དེ་ལ་གནས་པར་བྱེད་ཅེས་བྱ་བ་ནས་ཉོན་མོངས་པ་ཐམས་ཅད་སྤངས་པའི་དགྲ་བཅོམ་པ་ཉིད་ཀྱི་བར་དུ་མངོན་དུ་བྱེད། འདི་ནི། སོ་སོའི་སྐྱེ་བོ་དང་
ཐུན་མོང་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་གཉིས་པའོ། །ཡང་དེ་འདི་སྙམ་དུ་སེམས་ཏེ། ནམ་མཁའ་དག་པ། རབ་ཏུ་དང་
བ༑ རྙོག་པ་མེད་པ། བདག་གི་བདག་ཇི་སྙེད་པ། ཅི་བདག་གི་དགེ་བའི་སེམས་ཉོན་མོངས་པ་ཐམས་ཅད་སྤངས་པ་གཞི་མེད་པ་ཡིན་ནམ་སྙམ་མོ། །དེ་འདི་སྙམ་དུ་སེམས་ཏེ།
སྣང་བ་ཆེན་པོ་བྱེད་པ་འཕགས་པའི་ལམ་ཡན་ལག་བརྒྱད་པ་དེ་ནི། ཉོན་མོངས་པ་ཐམས་ཅད་ལས་རྣམ་པར་གྲོལ་བའོ་སྙམ་མོ། །དེ་ཇི་ལྟར་ཉོན་མོངས་པ་ཐམས་ཅད་ལས་རྣམ་
པར་གྲོལ་བ་འཕགས་པའི་ལམ་ཡན་ལག་བརྒྱད་པ་ཡིད་ལ་བྱེད་པ་བཞིན་སྐད་ཅིག་དེ་ཉིད་ལ་ཁ་ཅིག་རྒྱུན་དུ་ཞུགས་པའི་འབྲས་བུ་ལ་གནས་པར་བྱེད་ཅེས་བྱ་བ་ནས་ཁ་ཅིག་དགྲ་

66-1-248b

བཅོམ་པ་ཉིད་ཀྱི་བར་མངོན་དུ་བྱེད། འདི་ནི། སོ་སོའི་སྐྱེ་བོ་དང་ཐུན་མོང་མ་ཡིན་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་གསུམ་པའོ། །
གཞན་ཡང་དེ་འདི་སྙམ་དུ་སེམས་ཏེ། དེ་ལྟར་བདག་གི་རྟོག་པ་རྣམས་ནི། དོན་མེད་བསྒྲུབ་པ་ཡིན་ཏེ། གང་བདག་གིས་གཟུགས་ལ་རྣམ་པར་བརྟག་པས་གནས་པར་མི་བྱའོ། །
གང་ན་གཟུགས་ཡོད་པ་དེ་ན་འདུ་ཤེས་ཐ་དད་པ་ཡོད་དོ། །དེ་ན་ཐོགས་པའི་འདུ་ཤེས་ཡོད་དོ། །དེ་ན་རྒ་ཤི་ཡོད་པས་བདག་གིས་རྒ་ཤི་རྣམ་པར་གཅད་པའི་ཕྱིར་སེམས་སྒོམ་མོ། །ནམ་
མཁའི་འདུ་ཤེས་སུའང་མོས་སོ་སྙམ་མོ། །ཡང་དེ་ནམ་མཁའི་འདུ་ཤེས་ཡིད་ལ་བྱེད་ཅིང་དེ་ཡང་དག་པར་ཤེས་པར་བྱེད་ལ། དེ་ལ་རབ་ཏུ་སྦྱོར་པར་བྱེད། དེ་ལ་མོས་པར་བྱེད་
དེ༑ དེ་ནམ་མཁའ་ཤིན་ཏུ་ཡོངས་སུ་དག་པ་ཇི་སྙེད་པ་ཐམས་ཅད་ལ་བདག་ཉིད་ཀྱིས་མངོན་པར་བརྗོད་པ་དང་མོས་པར་བྱེད་ཅིང་རྫོགས་པར་བྱས་ཏེ་གནས་པ་འདི་ནི། སོ་སོའི་སྐྱེ་བོ་
དང་ཐུན་མོང་བ་བདེན་པ་དང་རྗེས་སུ་མཐུན་པའི་གཟུངས་སྔགས་ཡིན་ཏེ། འདི་ནི། སོ་སོའི་སྐྱེ་བོ་དང་ཐུན་མོང་པའོ། །ཡང་དེ་འདི་སྙམ་དུ་སེམས་ཏེ། འདི་ནི། བདག་གི་བདག་ཤིན་
ཏུ་ཡོངས་སུ་དག་པ་ཡིན་ཏེ། དེ་ནམ་མཁའ་ཐམས་ཅད་ལ་ད་དུང་བདག་གི་རྟོག་པ་རྣམས་ཀུན་ཏུ་སྤྱོད་པར་བྱེད་དོ། །གང་བདག་གི་བདག་གིས་ནམ་མཁའ་ལ་བརྟག་པར་བྱའོ། །བདག་

66-1-249a

གི་འདུ་ཤེས་ནི། ནམ་མཁའ་ཡིན་ནོ་སྙམ་མོ། །འོན་ཀྱང་འདུ་ཤེས་ཐམས་ཅད་ནི། སྡུག་བསྔལ་གྱི་སྒྲར་གསུངས་ཏེ། འདི་ནི། ཀུན་འབྱུང་བ་དང༌།
སྡུག་བསྔལ་ཐམས་ཅད་ཀྱི་འགོག་པ་དང་ཞི་བ་ཡིན་ཏེ། སུས་དེ་ལ་སྡུག་བསྔལ་བ་དང་ཀུན་འབྱུང་བ་འགོག་པར་ཡང་དག་པར་རྗེས་སུ་མཐོང་བ་དེའི་དུས་ན་ཁ་ཅིག་རྒྱུན་དུ་ཞུགས་
པའི་འབྲས་བུ་ལ་གནས་པ་ནས་ཁ་ཅིག་དགྲ་བཅོམ་པ་ཉིད་ཀྱི་བར་ལ་གནས་པ་འདི་ནི། སོ་སོའི་སྐྱེ་བོ་དང་ཐུན་མོང་བ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་
རྣམ་པར་གྲོལ་བའི་སྐྱེ་མཆེད་བཞི་པའོ། །ཡང་དེ་འདི་སྙམ་དུ་སེམས་ཏེ། འོ་ན་ནམ་མཁའ་བསྒོམ་པར་བྱ་བའི་ཕྱིར་ལན་མང་དུ་གནས་པར་བྱའོ། །གང་ནམ་མཁའ་ཐམས་ཅད་ནི།
བདག་གི་བདག་ཡིན་ཏེ། ནམ་མཁའ་ལ་མོས་པར་བྱའོ། །རྣམ་པར་ཤེས་པ་ཡོངས་སུ་བཙལ་བར་བྱའོ་སྙམ་ནས་ནམ་མཁའ་ཇི་ཙམ་པར་དེའི་རྣམ་པར་ཤེས་པ་མཉམ་པར་སྣང་ངོ༌། །
དེའི་ནམ་མཁའི་འདུ་ཤེས་ཀྱང་སྤངས་ཤིང་ནམ་མཁའ་མཐའ་ཡས་མུ་མེད་པ་ཇི་སྙེད་པ་དེ་སྙེད་ཀྱི་རྣམ་པར་ཤེས་པ་ཐམས་ཅད་ཀུན་ཏུ་སྣང་སྟེ། འདི་ནི། སོ་སོའི་སྐྱེ་བོ་དང་ཐུན་མོང་
པ་བདེན་པ་དང་རྗེས་སུ་མཐུན་པའི་གཟུངས་སྔགས་སོ། །དེ་ལ་གནས་པ་འདི་སྙམ་དུ་སེམས་ཏེ། བདག་གི་རྣམ་པར་ཤེས་པའི་འདུ་ཤེས་འདི་ནི། རྟོག་པ་དང༌། སྡུག་བསྔལ་བ་

66-1-249b

དང༌། ཀུན་འབྱུང་བ་ཞེས་བྱ་བ་ནས་དེ་ཉིད་རྣམ་པར་ཤེས་པ་ཕྱིན་ཅི་ལོག་གི་བར་ཡིན་ནོ་སྙམ་མོ། །འོན་ཀྱང་བདག་གི་ཕྱིན་ཅི་ལོག་འདི་ནི། དགག་པར་བྱའོ། །གནས་སྐབས་གང་དུ་སྡུག་
བསྔལ་ཞེས་བྱ་བ་ནས་འགོག་པའི་བར་དུ་ཡིད་ལ་བྱེད་པའི་གནས་སྐབས་དེ་ན་ཁ་ཅིག་འབྲས་བུ་དང་པོ་ལ་གནས་སོ། །ཞེས་བྱ་བ་ནས་ཁ་ཅིག་དགྲ་བཅོམ་པ་ཉིད་ཀྱི་བར་ལ་གནས་པ་
འདི་ནི༑ སོ་སོའི་སྐྱེ་བོ་དང་ཐུན་མོང་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་ལྔ་པའོ། །དེ་འདི་སྙམ་དུ་སེམས་ཏེ། བདག་གི་རྣམ་པར་ཤེས་
པའི་འདུ་ཤེས་འདི་ནི། རྟོག་པ་དང༌། ཟུག་རྡུ་དང༌། འབྲས་དང༌། ནད་ཉིད་ཡིན་ཏེ། གང་བདག་གིས་རྣམ་པར་ཤེས་པའི་འདུ་ཤེས་དེའང་སྤང་བར་བྱ་གོར་མ་ཆག་གོ་སྙམ་ནས་ནམ་མཁའི་
འདུ་ཤེས་དེའང་སྤངས་ཤིང་རྣམ་པར་ཤེས་པའི་འདུ་ཤེས་ཀྱང་སྤོང་བར་བྱེད་དོ། །དེ་ཅི་ལའང་དམིགས་པར་མི་བྱེད་དོ། །དེའི་ཚེ་འདུ་ཤེས་མེད་པ་ལ་སྙོམས་པར་ཞུགས་པ་ཡིན་ཏེ། སུ་ལ་
སྔར་འདི་བྱུང་བ་ནི། སོ་སོའི་སྐྱེ་བོ་དང་ཐུན་མོང་པའི་ཏིང་ངེ་འཛིན་ཏོ། །དེ་བཞིན་དུ་རྣམ་པར་ཤེས་པ་ནི། ཟུག་རྡུ་དང༌། འབྲས་དང༌། ནད་རྣམས་ཡིན་ཏེ། གང་བདག་གིས་མེད་པ་ཉིད་
ཡིད་ལ་བྱ་བ་གོར་མ་ཆག་སྙམ་མོ། །ཅི་ཞིག་མེད་ཅེན། འདུ་ཤེས་ཐམས་ཅད་བདག་གམ་བདག་གི་མེད་དོ། །བདག་དེས་བདག་དང་འདུ་ཤེས་ཀྱང་སྤང་བར་བྱ་སྟེ། དེ་ནི། མྱ་ངན་ལས་

66-1-250a

འདས་པ་ཡིན་ནོ། །གནས་སྐབས་གང་དུ་མྱ་ངན་ལས་འདས་པ་ཡིད་ལ་བྱས་པའི་གནས་སྐབས་དེར་ཁ་ཅིག་རྒྱུན་དུ་ཞུགས་པའི་འབྲས་བུ་ལ་གནས་པ་
ནས་ཁ་ཅིག་དགྲ་བཅོམ་པ་ཉིད་ཀྱི་བར་ལ་གནས་པ་འདི་ནི། སོ་སོའི་སྐྱེ་བོ་དང་ཐུན་མོང་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་དྲུག་
པའོ༑ ༑ཡང་སུ་ཞིག་འདི་སྙམ་དུ་སེམས་ཏེ། རྣམ་པར་ཤེས་པའི་ཏིང་ངེ་འཛིན་གྱི་རིམ་པ་ཤིན་ཏུ་ཡོངས་སུ་དག་པ་ཉོན་མོངས་པ་ཅིའང་མེད་པའི་སེམས་ཀྱིས་གནས་པར་བྱའོ་
སྙམ་ནས་དེ་མི་རྟག་པའི་ཚུལ་གྱིས་ཅིའང་མེད་པའི་སེམས་ཀྱིས་གནས་པར་བྱེད་དེ། གནས་སྐབས་གང་དུ་མི་རྟག་པའི་འདུ་ཤེས་ཡིད་ལ་བྱེད་པའི་གནས་སྐབས་དེར་དེ་རྒྱུན་དུ་
ཞུགས་པའི་འབྲས་བུ་མངོན་དུ་བྱེད་པ་ནས་དགྲ་བཅོམ་པ་ཉིད་ཀྱི་བར་མངོན་དུ་བྱེད་པ་འདི་ནི། སོ་སོའི་ཀྱེ་བོ་དང་ཐུན་མོང་མ་ཡིན་པ་བདེན་པ་དང་རྗེས་སུ་མཐུན་པའི་བཟོད་པའི་
གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་བདུན་པའོ། །སུ་ཞིག་འདི་སྙམ་དུ་སེམས་ཏེ། བདག་གི་རྣམ་པ་ཐམས་ཅད་དུ་ཅིའང་མེད་པའི་ཤེས་པ་ཡང་དག་པར་སྤངས་
ནས་འདུ་ཤེས་མེད་འདུ་ཤེས་མེད་མིན་སྐྱེ་མཆེད་རྫོགས་པར་བྱ་ཏེ་གནས་པར་བྱའོ་སྙམ་ནས་དེ་ཅིའང་མེད་པའི་སྐྱེ་མཆེད་ཐམས་ཅད་སྤངས་ཏེ། འདུ་ཤེས་མེད་འདུ་ཤེས་མེད་

66-1-250b

མིན་སྐྱེ་མཆེད་ཡིད་ལ་བྱེད་ཅིང་ཡང་དག་པར་མི་ཤེས། རབ་ཏུ་སྦྱོར་བར་མི་བྱེད། བྱི་གྱིས་རློབ་པར་མི་བྱེད། སྒོམ་པར་མི་བྱེད། སྒྲུབ་པར་མི་བྱེད་པ་འདི་ནི། སོ་སོའི་སྐྱེ་བོ་དང་
ཐུན་མོང་མ་ཡིན་པ་བདེན་པ་དང་རྗེས་སུ་མཐུན་པའི་གཟུངས་སྔགས་ལས་རྣམ་པར་གྲོལ་བའི་སྐྱེ་མཆེད་བརྒྱད་པའོ། །དེས་ཡིན། འདོད་པའི་འདོད་ཆགས་དང༌། གཟུགས་ཀྱི་འདོད་
ཆགས་ཐམས་ཅད་དང༌། དབྱིབས་ཀྱི་འདོད་ཆགས་དང༌། རེག་པའི་འདོད་ཆགས་དང༌། རྣམ་པར་གྲོལ་བ་མ་ཡིན་པའི་རྩེ་བའི་འདོད་ཆགས་ཐམས་ཅད་སྤོང་བར་འགྱུར་རོ། །
འཕགས་པའི་གང་ཟག་རྣམས་ནི། ལྷག་མ་མེད་པར་འགྱུར་རོ། །སོ་སོའི་སྐྱེ་བོ་རྣམས་ཀྱི་ཉམས་སྨད་པར་འགྱུར་ཏེ། རྐྱེན་གྱི་དབངས་གིས་ཕྱིས་སྐྱེ་བར་འགྱུར་ཞིང་ངན་སོང་གི་རྒྱུར་འགྱུར་
རོ༑ ༑འདི་ནི། བདེན་པ་དང་རྗེས་སུ་མཐུན་པའི་གཟུངས་སྔགས་ཀྱི་དོན་གླེང་གཞི་དང་བཅས་པ་རྒྱས་པ་དང་བཅས་པ་ཡིན་ཏེ། གང་དེ་བཞིན་གཤེགས་པ་ཙམ་པ་ཀའི་མདོག་གིས་པ་
བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོའི་ལག་ནས་བསྐུར་བ། མཐུ་ཆེ་བ། ཕན་ཡོན་ཆེ་བ་ཡིན་ནོ། །འདུས་པ་ཆེན་པོ་འདི་ངས་བཤད་པ་ལ་དད་པ་སྦྱིན་པར་
མཛད་པ་ཡིན་ནོ། །འདོད་པའི་འདོད་ཆགས་ཐམས་ཅད་ཡང་དག་པར་ཟད་པར་བྱེད་པ། གཟུགས་ཀྱི་འདོད་ཆགས་ཐམས་ཅད་དང༌། གཟུགས་མེད་པའི་འདོད་ཆགས་ཐམས་ཅད་དང༌།

66-1-251a

ང་རྒྱལ་དང༌། ལྷག་པའི་ང་རྒྱལ་དང༌། ང་རྒྱལ་ལས་ཀྱང་ང་རྒྱལ་ཐམས་ཅད་དང༌། ཕྲག་དོག་ཐམས་ཅད་ཡང་དག་པར་ཟད་པར་བྱེད་པ། ཡོངས་སུ་
ཚོལ་བ་ཐམས་ཅད་དང༌། བརྣབ་སེམས་ཐམས་ཅད་དང༌། རྒོད་པ་ཐམས་ཅད་དང༌། མ་རིག་པ་ཐམས་ཅད་དང༌། འཇིག་ཚོགས་ལ་ལྟ་བ་དང༌། ཐེ་ཚོམ་དང༌། ཚུལ་ཁྲིམས་དང་
བརྟུལ་ཞུགས་མཆོག་ཏུ་འཛིན་པ་ཐམས་ཅད་དང༌། རྟག་པར་ལྟ་བ་དང༌། ཆད་པར་ལྟ་བ་དང༌། སེམས་ཅན་དུ་ལྟ་བ་དང༌། སྲོག་དུ་ལྟ་བ་དང༌། གསོ་བར་ལྟ་བ་དང༌། གང་ཟག་
ཏུ་ལྟ་བ་ཐམས་ཅད་དང༌། བྱེད་པ་པོ་དང༌། ཚོར་བ་པོར་ལྟ་བ་ཐམས་ཅད་དང༌། གཟུགས་སུ་ལྟ་བ་ཐམས་ཅད་ཅེས་བྱ་བ་ནས་རེག་པར་ལྟ་བ་ཐམས་ཅད་ཅེས་བྱ་བའི་བར་དང༌།
སྐྱེ་བར་ལྟ་བ་ཐམས་ཅད་དང༌། འབྱུང་བ་ཆེན་པོར་ལྟ་བ་ཐམས་ཅད་ཡོངས་སུ་ཤེས་པར་བྱེད་པ་ཞེས་བྱ་བ་ནས་ཕུང་པོ་དང༌། ཁམས་དང༌། སྐྱེ་མཆེད་ཐམས་ཅད་རྡུལ་མེད་པར་
བྱེད་པའི་བར་དང༌། བྱང་གྲོལ་གྱི་བདེ་བ་ཐམས་ཅད་སྟོན་པར་བྱེད་པ་ཡིན། རིམ་པ་དེས་ནི། བདུད་རྣམས་ཚར་གཅོད་པར་བྱེད་པ། ཀླུ་རྣམས་ཕམ་པར་བྱེད་པ། ལྷ་རྣམས་
དགའ་བར་བྱེད་པ། གནོད་སྦྱིན་རྣམས་མགུ་བར་བྱེད་པ། ལྷ་མ་ཡིན་རྣམས་རྣམ་པར་འཇོམས་པར་བྱེད་པ། ནམ་མཁའ་ལྡིང་རྣམས་དངང་བར་བྱེད་པ། མི་འདམ་ཅི་རྣམས་

66-1-251b

དད་པར་བྱེད་པ། ལྟོ་འཕྱེ་ཆེན་པོ་རྣམས་སྒྲག་པར་བྱེད་པ། པས་ཀྱི་རྒོལ་བ་རྣམས་འདུལ་བར་བྱེད་པ། རྒྱལ་རིགས་རྣམས་མངོན་པར་དགའ་བར་བྱེད་པ། བྲམ་ཟེ་རྣམས་འཇུག་པར་
བྱེད་པ༑ རྗེའུ་རིགས་རྣམས་དགའ་བར་བྱེད་པ། དམངས་རིགས་རྣམས་མཆོག་ཏུ་དགའ་བར་བྱེད་པ། བུད་མེད་འདོད་ཆགས་དང་བྲལ་བར་བྱེད་པ། མང་དུ་ཐོས་པ་རྣམས་སྐྱོ་བར་
བྱེད་པ༑ རྣལ་འབྱོར་སྤྱོད་པ་རྣམས་མངོན་པར་དགའ་བར་བྱེད་པ། ནད་ཐམས་ཅད་རབ་ཏུ་ཞི་བར་བྱེད་པ། འཐབ་པ་དང༌། འཐབ་མོ་དང༌། མུ་གེ་དང༌། ནད་དང༌། དུས་མ་ཡིན་པའི་ཕ་
རོལ་གྱི་དམག་ཚོགས་དང༌། དུས་མ་ཡིན་པའི་རླུང་དང༌། ཆར་པ་དང༌། ཆུ་བོ་དང༌། གྲང་བ་དང༌། དྲོ་བ་དང༌། ཁ་བ་དང༌། ཚ་བ་དང༌། རྩུབ་པ་དང༌། རོ་མེད་པ་དང༌། རིག་པར་དཀའ་བའི་
དངོས་པོ་རྣམས་རྣམ་པར་ཞི་བར་བྱེད་པ། ཆོས་ཀྱི་ཚུལ་འབར་བར་བྱེད་པ། དཀོན་མཆོག་གསུམ་གྱི་གདུང་རྒྱུན་མི་ཆད་པར་བྱེད་པ། སངས་རྒྱས་ཀྱི་བསྟན་པ་སྟོན་པར་བྱེད་པ། འཁོར་བར་སྐྲག་
པ་རྣམས་དབུགས་འབྱིན་པར་བྱེད་པ། ཟད་པ་ཤེས་པ་སྐྱེད་པར་བྱེད་པ། མི་སྐྱེ་བ་ཤེས་པ་རྟོགས་པར་བྱེད་པ། མ་རིག་པའི་ཕུང་པོ་རབ་ཏུ་འཇོམས་པར་བྱེད་པ། སྡུག་བསྔལ་ཕ་མས་
ཅད་འདོར་བར་བྱེད་པ་ཡིན་ཏེ། འདི་ནི། བདེན་པ་དང་རྗེས་སུ་མཐུན་པའི་བཟོད་པ་ཡིན་ནོ། །བསྟན་པ་འདི་བཤད་པ་ན་དེར་ལྷ་དང་མི་གྲངས་མེད་དཔག་ཏུ་མེད་པ་ནི། ཆོས་རྣམས་ལ་ཆོས་

66-1-252a

ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཉེ་བའི་ཉོན་མོངས་པ་དང་བྲལ་བ་ཐོབ་བོ། །དེའི་ཚེ་ཁྲག་ཁྲིག་ཕྲག་དགུ་བཅུ་རྩ་དྲུག་ནི། ལེན་པ་མེད་པར་ཟག་པ་རྣམས་
ལས་སེམས་རྣམ་པར་གྲོལ་ཏོ། །དེའི་ཚེ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་ནི། བདེན་པ་དང་རྗེས་སུ་མཐུན་པའི་གཟུངས་སྔགས་འདི་ཐོབ་པར་གྱུར་ཏོ། །དེའི་ཚེ་སེམས་ཅན་
གྲངས་མེད་དཔག་ཏུ་མེད་པ་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་ཕྱིར་མི་ལྡོག་པར་ཡང་གྱུར་ཏོ། །སྟོང་ཕྲག་སུམ་ཅུ་རྩ་གཉིས་ནི། མི་སྐྱེ་
བའི་ཆོས་རྣམས་ལ་བཟོད་པ་ཐོབ་པར་གྱུར་ཏོ། །ལྷ་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌།
ཡི་དྭགས་དང༌། གྲུལ་བུམ་དང༌། ཤ་ཟ་དང༌། མི་དང༌། མི་མ་ཡིན་པ་ཐམས་ཅད་ཀྱིས་ལེགས་སོ། །ཞེས་བྱ་བ་གསོལ་ཏེ། བཙུན་པ་བཅོམ་ལྡན་འདས། ཁྱོད་ཀྱིས་དགེ་བར་
གསུངས་པ་ལེགས་སོ། །སངས་རྒྱས་བཅོམ་ལྡན་འདས་རྣམས་ཀྱི་ཐོགས་པ་མ་མཆིས་པའི་ཡེ་ཤེས་མཐོང་པ་ནི། ངོ་མཚར་ལགས་སོ། །བླ་ན་མེད་པ་ཡང་དག་པར་རྫོགས་པའི་བྱང་
ཆུབ་འདི་ལ་སུ་ཞིག་འདུན་པ་སྐྱེད་པར་མི་བགྱིད་ལགས། འདི་ལྟར་དེ་བཞིན་གཤེགས་པ་ནི། སེམས་ཅན་ཐམས་ཅད་ཀྱི་མིག་ཏུ་གྱུར་པ། ཡེ་ཤེས་སུ་གྱུར་པ། སྡུག་བསྔལ་

66-1-252b

ཐམས་ཅད་ཉེ་བར་ཞི་བར་བགྱིད་པར་གྱུར་པ། བདེ་བ་ཐམས་ཅད་སྦྱིན་པར་མཛད་པ། འཁོར་བའི་གཟིངས་སུ་གྱུར་པ་ལགས་སོ། །དེ་ནས་བཅོམ་ལྡན་འདས་ལ་ཚེ་དང་ལྡན་པ་ཀུན་
ཤེས་ཀཽ་ཌི་ནྱས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། གང་བྱང་ཆུབ་སེམས་དཔའ་སེམས་དཔའ་ཆེན་པོ་ཉི་མའི་ཤུགས་ཀྱི་སྙིང་པོས་གཟུངས་སྔགས་ཉི་མའི་མིག་
བསྟན་པ་སྲུང་བ་ཆེན་པོ་མ་འདྲེས་པ་ཐམས་ཅད་སྒྲུབ་པ་ཞེས་བགྱི་བ་ནས་ཤིན་ཏུ་ཡོངས་སུ་མྱ་ངན་ལས་འདས་པ་སྒྲུབ་པ་ཞེས་བགྱི་བའི་བར་དང༌། གཟུངས་སྔགས་གང་གིས་སྐྱེས་
བུ་དམ་པ་རྣམས་སྲིད་པ་གསུམ་གྱི་བརྩོན་ར་ཐམས་ཅད་དུ་མངོན་པར་མི་དགའ་བའི་འདུ་ཤེས་དང༌། མཚན་མ་མེད་པའི་ཏིང་ངེ་འཛིན་གྱི་རྣམ་པར་ཐར་པའི་བདེ་བ་ལ་རེག་པར་
བགྱིས་ནས་མི་གཡོ་བའི་ཏིང་ངེ་འཛིན་ལ་འཇུག་ཅིང་མོག་མཉམ་པ་ཉིད་དུ་འགྱུར་བ་དང༌། སུས་ཐོས་པ་དེའི་ཉོན་མོངས་པ་འདོད་ཆགས་ལ་སོགས་པ་སྲབ་པར་འགྱུར་ཞིང༌། དེ་
ལྷ་རྣམས་ཀྱི་ནང་དུ་ཚེ་རབས་བདུན་འཁོར་བར་འགྱུར་བ་དང༌། ལྷའི་དྲང་སྲོང་དུ་འགྱུར་བ་དང༌། དེའི་སེམས་འདོད་པ་རྣམས་ཀྱིས་གོས་པར་མི་འགྱུར་བ་དང༌། ལྷ་ཐམས་ཅད་
ཀྱིས་མཆོད་པའི་འོས་སུ་འགྱུར་བ་དང༌། དེ་དེ་ནས་ཤི་འཕོས་ནས་འདིར་མི་རྣམས་ཀྱི་ནང་དུ་ཚེ་རབས་བདུན་འཁོར་བར་འགྱུར་བ་དང༌། དེའི་སེམས་འདོད་པ་རྣམས་ཀྱིས་གོས་

66-1-253a

པར་མི་འགྱུར་བ་དང༌། མིའི་དྲང་སྲོང་དུ་འགྱུར་བ་དང༌། ལྷ་དང་མི་ཐམས་ཅད་ཀྱིས་མཆོད་པའི་འོས་སུ་གྱུར་པ་དང༌། ཕྱག་བགྱི་བའི་འོས་སུ་
གྱུར་པར་འགྱུར་བ་དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། མི་དགའ་བར་མ་བྱེད་ཅིག །ཆོག་གོ །ཀཽ་ཌི་ནྱ། ཉི་མ་དང་ལྡན་པའི་གཟུངས་སྔགས་
འདི་ཉན་ཐོས་དང་རང་རྒྱལ་བ་རྣམས་ཀྱིས་མ་ཡིན་ནོ། །ཉི་མའི་མིག་པདྨའི་གཟུངས་སྔགས་འདི་ནི། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་རྒྱུ་མཐུན་པ་དག་ཡིན་ནོ།
ཀཽ་ཌི་ནྱ༑ གལ་ཏེ་ངས་བསྐལ་པ་བརྒྱ་སྟོང་དུ་ཉི་མའི་མིག་གི་གཟུངས་སྔགས་འདིའི་དོན་བསྟན་ཀྱང་བསྐལ་པ་བརྒྱ་སྟོང་ནི། ཟད་པར་འགྱུར་གྱི། རྒྱ་ཆེར་དོན་ཐམས་ཅད་བརྗོད་
པར་མི་ནུས་སོ། །འདི་ལ་ལྷ་དང་བཅས་པའི་འཇིག་རྟེན་རྨོངས་པར་ཡང་འགྱུར་རོ། །འདི་ལ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་
ཉིད་མ་གཏོགས་པར་མངོན་སུམ་པ་གཞན་གང་ཡང་མེད་དོ། །ཉི་མའི་མིག་གི་གཟུངས་སྔགས་འདི་ནི། དོན་དཔག་ཏུ་མེད་པ། མཐོང་བར་དཀའ་བ། རྟོགས་པར་དཀའ་
བ་ཡིན་ནོ། །དེ་བཞིན་དུ་མི་ཟད་པའི་སྤུ་བུ་དང༌། དེ་བཞིན་དུ་རིག་སྔགས་ཀྱི་རྟེན་དང༌། དེ་བཞིན་དུ་སྡང་བ་ཞི་བར་བྱེད་པ། གཉིད་ཀྱིས་ལོགས་པའི་གཟུངས་སྔགས་ནི། དོན་

66-1-253b

དཔག་ཏུ་མེད་པ། མཐོང་བར་དཀའ་བ། ཁོང་དུ་ཆུད་པར་དཀའ་བ་ཡིན་ཏེ། འདི་ལ་དེ་བཞིན་གཤེགས་པ་རྣམས་ཉིད་མ་གཏོགས་པར་མངོན་སུམ་པ་གཞན་གང་ཡང་མེད་དོ། །ཀཽ་
ཌི་ནྱས་གསོལ་པ། བཙུན་པ་བཅོམ་ལྡན་འདས། གང་དེ་བཞིན་གཤེགས་པ་རི་དབང་རྒྱལ་པོ་དེས་སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་བྱང་ཆུབ་སེམས་དཔའ་སེམས་
དཔའ་ཆེན་པོ་སྤོས་ཀྱི་གླང་པོ་ཆེའི་ལག་ནས་བསྐུར་བ་བཤད་པར་གསོལ། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། དེ་བཞིན་ཏེ། གང་དེ་བཞིན་གཤེགས་པ་རི་དབང་རྒྱལ་
པོས་འདིར་ང་ལ་བསྐུར་བ་འདུས་པ་འདིར་ངས་བཤད་པ་ལ་དད་པ་སྦྱིན་པར་མཛད་པ་སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་ལྷ་དང་བཅས་པའི་འཇིག་རྟེན་གྱི་མདུན་
དུ་ངས་བཤད་པར་བྱའོ། །འདི་ལྟར་འདི་ནི། འདིར་ངས་བཤད་ན་སེམས་ཅན་གྲངས་མེད་དཔག་ཏུ་མེད་པའི་དོན་བྱེད་པ་ཡིན་ཞིང་འདིར་སེམས་ཅན་རྣམས་ཀྱིས་མངོན་སུམ་དུ་གྱུར་ཏོ།
ཀཽ་ཌི་ནྱ༑ དེའི་ཕྱིར་ཁྱོད་ཅེས་བྱ་བ་ནས་བཅོམ་ལྡན་འདས་དེས་དེ་ལ་འདི་སྐད་ཅེས་བཀའ་སྩལ་ཏོ། །ཞེས་བྱ་བའི་བར་རོ། །ཀཽ་ཌི་ནྱ། འདི་ལ་སེམས་ཅན་གང་དག་འདོད་ཆགས་ཀྱི་རྒྱགས་
པས་མྱོས་ཤིང་ངེས་པར་འབྱུང་བར་མི་ལྟ་བས་གནས་པ་དེ་དག་ཡུན་རིང་པོར་འཁོར་བར་བྱེད་པར་འགྱུར་རོ། །ཡུན་རིང་པོར་ངན་སོང་གསུམ་དུ་སྡུག་བསྔལ་གྱི་ཚོར་བ་རྩུབ་པ་མི་ཟད་པ་མྱོང་

66-1-254a

བར་འགྱུར་རོ། །དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྙིང་རྗེ་ཆེན་པོ་སྐྱེས་ཏོ། །དེ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་
སྙིང་རྗེའི་སྟོབས་ཆེན་པོ་དང༌། བརྩོན་འགྲུས་དང༌། བརྩོན་པ་དང༌། རྟུལ་བ་ཆེན་པོས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡོངས་སུ་ཚོལ་བར་བྱེད་དོ། །དེ་དག་མྱུར་
དུ་མངོན་པར་རྫོགས་པར་འཚང་རྒྱའོ། །སེམས་ཅན་རྣམས་ངན་སོང་གསུམ་ལས་བསྒྲལ་བའི་ཕྱིར་ངེས་པར་འབྱེད་པ་དང༌། ངེས་པར་འབྱིན་པ་དང༌། གཅེས་སྤྲས་བྱེད་པས་ཡང་
དག་པར་སྡུག་བསྔལ་ཟད་པར་འགྲོ་བར་བྱ་བའི་ཕྱིར་ཆོས་སྟོན་ཏོ། །སེམས་ཅན་གང་དག་ཆོས་བསྟན་པ་དེ་ཉན་པར་བྱེད་ཅིང་སྡུག་བསྔལ་ལས་ངེས་པར་འབྱུང་བར་ལྟ་བ་དེ་
དག་འབྲས་བུ་དང་པོ་ཐོབ་པར་བྱེད་དོ། །ཞེས་བྱ་བ་ནས་འབྲས་བུ་བཞི་པའི་བར་དུ་ཐོབ་པར་བྱེད་དོ། །ཡང་ན་གལ་ཏེ་གང་དག་སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་ཡེ་ཤེས་
ཡོངས་སུ་བཙལ་བར་བྱ་བའི་ཕྱིར་འཁོར་བའི་སྡུག་བསྔལ་འཇིགས་སུ་རུང་བ་རྣམས་ལ་སྤྲོ་བར་བྱེད་པ་དེ་དག་བླ་ན་མེད་པའི་ཡེ་ཤེས་རྗེས་སུ་ཐོབ་ནས་སེམས་ཅན་རྣམས་འདོད་པ་
དག་ལ་ངེས་པར་འབྱུང་བར་བྱ་བའི་ཕྱིར་ཆོས་སྟོན་པར་མཛད་དེ། དཔེར་ན། དེ་ལྟར་ང་བཞིན་ནོ། །ཀཽ་ཌི་ནྱ། དེ་ལ་རེག་པའི་འདོད་ཆགས་གང་ཞེ་ན། སེམས་ཅན་གང་དག་གཅིག་

66-1-254b

ལ་གཅིག་ལུས་ཀྱིས་རེག་པས་རེག་པར་གྱུར་པ་དེ་དག་བདེ་བའི་ཚོར་བ་མྱོང་བས་སྡུག་བསྔལ་སྐྱེ་བར་བྱེད་དོ། །སྡུག་བསྔལ་སོ་སོ་ཡང་དག་པར་མྱོང་བར་བྱེད་དོ། །དཔེར་ན། སྤྲུལ་གདུག་
པ་གཏུམ་པོ་ཁ་ཅིག་བལྟ་བས་སེམས་ཅན་རྣམས་གསོད་པར་བྱེད། ཁ་ཅིག་དབུགས་ཙམ་གྱིས་སེམས་ཅན་རྣམས་གསོད་པར་བྱེད་དོ། །ཁ་ཅིག་རེག་པ་ཙམ་གྱིས་སེམས་ཅན་རྣམས་
གསོད་པར་བྱེད། ཁ་ཅིག་སྦྱོར་བ་ཙམ་གྱིས་སེམས་ཅན་རྣམས་གསོད་པར་བྱེད་པ་དེ་བཞིན་དུ་སེམས་ཅན་ཁ་ཅིག་ནི། མཐོང་བ་ཙམ་གྱིས་དགེ་བའི་རྩ་བ་ཐམས་ཅད་ཆུད་གསོན་པར་
བྱེད་ཅིང་རབ་ཏུ་སྲེག་པར་བྱེད་དོ། །ཁ་ཅིག་ནི། གཅིག་ལ་གཅིག་ལུས་ཀྱི་རེག་པས་དགེ་བའི་རྩ་བ་ཐམས་ཅད་ཆུད་གསོན་ཅིང་རབ་ཏུ་སྲེག་པར་བྱེད་དོ། །ཁ་ཅིག་ནི། འཇུག་པ་
ཙམ་གྱིས་དགེ་བའི་རྩ་བ་ཐམས་ཅད་ཆུད་གསོན་ཅིང་རབ་ཏུ་སྲེག་པར་བྱེད་དོ། །ཁ་ཅིག་ནི། འཁྲིག་པ་དང་ལྡན་པའི་ཀུན་ཏུ་སྦྱོར་བའི་རེག་པ་ཙམ་གྱིས་སྡུག་བསྔལ་སྐྱེད་པར་བྱེད་ཅིང་དེ་
དག་སྡུག་བསྔལ་སོ་སོ་ཡང་དག་པར་མྱོང་བར་བྱེད་དོ། །ཀཽ་ཌི་ནྱ། དེ་ལ་རེག་པའི་འདོད་ཆགས་ལས་ངེས་པར་འབྱུང་བ་གང་ཞེ་ན། ཀཽ་ཌི་ནྱ། འདི་ན་རུས་པའི་ཕུང་པོ་གཟུགས་གསལ་བ་
ལ་སོ་སོར་པ་རྟག་པར་བྱའོ། །ཇི་ལྟར་ཞེ་ན། གང་དུ་གཟུགས་འདོད་པ། སྡུག་པ། ཕངས་པ། ཡིད་དུ་འོང་བ། འདོད་པ་དང་ལྡན་པ། ཆགས་པར་འགྱུར་བ་རྣམས་མཐོང་ནས་དེ་ལ་

66-1-255a

བྱང་གྲོལ་གྱི་བདེ་བ་འདོད་པ་དེ་འདི་ལྟར་སོ་སོ་ཡང་དག་པར་སློབ་པར་བྱེད་དོ། །གཟུགས་འདི་ནི། འབྱུང་བ་ཆེན་པོ་བཞི་ལས་གྱུར་པ། འཇིག་ཅིང་
རྣམ་པར་འཇིག་ལ་རྣམ་པར་ཕྱེ་མར་འགྱུར་བའི་ངོ་བོ་ཉིད་དོ། །ཇི་ལྟར་ཞེ་ན། དེ་ན་རུས་པའི་ཕུང་པོ་སྐྲ་མེད་པ་དང༌། ཤ་དང༌། སེན་མོ་དང༌། ཁྲག་མེད་པ་དང༌། སྟོང་པ་དང༌།
ཤིན་ཏུ་དཀར་ཞིང་དུང་གི་མདོག་ལྟ་བུ་དང༌། རྒྱུས་པས་འབྲེལ་པར་ཡིད་ལ་བྱེད། ཡང་དག་པར་ཤེས་པར་བྱེད། རབ་ཏུ་སྦྱོར་བར་བྱེད། བྱིན་གྱིས་རློབ་པར་བྱེད་དེ། དེས་དེ་ཁོ་ན་
བཞིན་དུ་ཡང་དག་པ་ཇི་ལྟ་བ་བཞིན་མཐོང་ངོ༌། །དེ་དེ་ལ་སྐྱེད་ཅིང་སྒོམ་ལ་ལན་མང་དུ་བྱེད་པ་མཚན་མོ་ཇི་ལྟ་བར་ཉིན་པར་ཡང་དེ་བཞིན་དུ་ཡང་དག་པར་རྗེས་སུ་མཐོང་ཞིང༌། དེ་
འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་སྐྱེད་དོ། །དེ་འདི་སྙམ་དུ་སེམས་ཏེ། བདག་ནི། རྒ་ཤིའི་འཇིགས་པའི་གནོད་པར་གྱུར་བ་ཡིན་པས་གང་བདག་
གིས་རྒ་ཤིའི་རྔ་བོ་ཆེ་འདི་མ་ལུས་པར་གཅོད་གོར་མ་ཆག་སྙམ་མོ། །ཇི་ལྟར་བདག་གིས་རྒ་ཤིའི་རྔ་བོ་ཆེ་མ་ལུས་པར་གཞིག་པར་ནུས་ཤེ་ན། གང་བདག་གིས་རུས་པའི་ཕུང་པོ་འདི་ལ་
ཤིན་ཏུ་སོ་སོར་བརྟག་པ་བྱས་པས་མ་ལུས་པར་གཞིག་པར་བྱ་གོར་མ་ཆག་སྙམ་ནས་དེ་ཐམས་ཅད་དང་ལྡན་པའི་རུས་པའི་ཕུང་པོ་འདི་ལ་སོ་སོར་རྟོག་པར་བྱེད་དེ། གང་དེ་ཐམས་

66-1-255b

ཅད་ལ་དཀར་བའི་འདུ་ཤེས་ཡིད་ལ་བྱེད་པ་འདི་ནི། དེའི་ཞི་གནས་སུ་འགྱུར་རོ། །དེ་འདི་ནི། བདག་གི་མགོའི་རུས་པའོ། །ཞེས་བྱ་བ་ནས་དེ་བཞིན་དུ་འདི་ན་བདག་གི་རྐང་པའི་མཐེ་བོའི་
རུས་པའོ། །ཞེས་བྱ་བའི་བར་དུ་དེ་ལྟར་སོ་སོར་རྟོག་པར་བྱེད་ཅིང་རྒ་ཤིའི་རྔ་བོ་ཆེ་འདི་གཞིག་པར་བྱ་བའི་ཕྱིར་བདག་གིས་གནས་གང་དུ་ལྷག་མཐོང་གིས་བརྩམ་པར་བྱ་སྙམ་མོ། །དེ་འདི་
སྙམ་དུ་སེམས་ཏེ། ཁ་དང་སྣ་གཉིས་ཀྱི་རླུང་འདུས་པས་རྒ་ཤིའི་རྔ་བོ་ཆེ་རང་གི་རུས་པའི་ཕུང་པོ་འདི་མ་ལུས་པར་གཞིག་པར་བྱའོ་སྙམ་ནས་དེ་སྣའི་རྩེ་མོར་རླུང་འདུས་པས་ཡང་དག་
པར་རྩོམ་པར་བྱེད་དེ། རྡུལ་ཕྲ་རབ་ཙམ་དུ་རུས་པ་འཇིག་པར་བྱེད་དོ། །རླུང་གིས་འཕྱར་བར་བྱེད་དོ། །སྦྱོར་བ་དེས་རང་གི་རུས་པའི་ཕུང་པོ་ཐམས་ཅད་འཇིག་པར་འགྱུར་རོ། །ཇི་ལྟར་རང་གི་
རུས་པའི་ཕུང་པོ་ཐམས་ཅད་ལྷག་མ་མེད་པར་རླུང་གིས་ཁྱེར་བར་གྱུར་པ་བཞིན་དེའི་རང་གི་ལུས་དེ་ལ་གང་རུས་པའི་འདུ་ཤེས་བྱུང་བ་དེ་སྤངས་ཤིང་དེང་དེ་ལ་སྟོང་པར་སྣང་སྟེ། འདི་སྟོང་པ་
ཉིད་ཀྱི་ཡན་ལག་དང་པོའོ། །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་བདུན་པ། གཞན་ཡང་དེ་ལ་བདག་ནང་སྟོང་པ་ཉིད་
དུ་སྣང་ངོ༌། །དེ་ལ་ཕྱི་རོལ་ནི། གཟུགས་ཀྱི་འདུ་ཤེས་སུ་འགྱུར་རོ། །དེ་འདི་སྙམ་དུ་སེམས་ཏེ། བདག་གིས་རླུང་འདུས་པ་དེས་གཟུགས་སྣང་བ་ཐམས་ཅད་རྣམ་པར་གཞིག་པར་བྱའོ་སྙམ་

66-1-256a

ནས་དེ་དེ་ལྟར་རླུང་འདུས་པས་ཕྱི་རོལ་གྱི་གཟུགས་སྣང་བ་གང་ཅིའང་རུང་བ་ཐམས་ཅད་རླུང་གིས་རྣམ་པར་འཇིག་པར་བྱེད་དོ། །དེ་རྣམ་པ་ཐམས་
ཅད་དུ་ནང་ངམ་ཕྱི་རོལ་གྱི་གཟུགས་སྣང་བ་ཐམས་ཅད་སྤངས་ནས་བྱེ་བྲག་ཏུ་ཡིད་ལ་བྱེད་པ་འདི་ནི། སྟོང་པ་ཉིད་ཀྱི་ཡན་ལག་གཉིས་པའོ། །ཡང་དེ་འདི་སྙམ་དུ་སེམས་ཏེ།
བདག་གིས་གཟུགས་སྣང་བ་གང་སྤངས་པ་ཐམས་ཅད་ནི། བདག་ལ་སྟོང་པར་སྣང་གི །གཞན་ནི། མ་ཡིན་ནོ། །དེས་ན་བདག་གི་རླུང་དུ་ཀུན་ཏུ་རྟོག་པའི་སེམས་འདིའང་ཤིན་ཏུ་རྣམ་
པར་གྲོལ་བ་མ་ཡིན་པས་དེ་བདག་གིས་སྤང་བར་བྱའོ། །ཆོས་ནི། གང་དུའང་འོང་བ་མེད། གང་དུའང་འགྲོ་བ་མེད་དེ། དེ་དེ་ལྟར་འགྲོ་བ་མེད་པའི་ཚུལ་ལམ། བདག་ཉིད་འགྲོ་
བའི་ཚུལ་གྱིས་རྟོག་པ་སྤོང་བར་བྱེད་དེ། འདི་ནི། སྟོང་པ་ཉིད་ཀྱི་ཡན་ལག་གསུམ་པའོ། །ཡང་དེ་འདི་སྙམ་དུ་སེམས་ཏེ། ཅི་འདུས་བྱས་ཐམས་ཅད་ལ་དེ་ཁོ་ན་ཡང་དག་པ་ཅིའང་
ཡོད་དམ་སྙམ་ནས་དེ་ཡང་དག་པ་མངོན་སུམ་དུ་གྱུར་པ་དེ་ཤེས་པར་བྱས་ཏེ། ཀུན་འབྱུང་བའི་ཆོས་གང་ཅིའང་རུང་བ་ཐམས་ཅད་འགོག་པའི་ཆོས་སུ་རིག་པར་བྱས་ནས་དེས་
ཁམས་གསུམ་པ་ཐམས་ཅད་མེད་ཅིང་ཡང་དག་པ་མ་ཡིན་པར་ཤེས་ཏེ། དེའི་འདུ་བྱེད་ཤིན་ཏུ་སྦྱངས་ཤིང་ཞི་བར་འགྱུར་བ་འདི་ནི། སྟོང་པ་ཉིད་ཀྱི་ཡན་ལག་བཞི་པའོ། །ཁ་ཅིག་

66-1-256b

ནི༑ འདིར་འབྲས་བུ་དང་པོ་ལ་གནས་པར་བྱེད་དོ། །ཁ་ཅིག་ནི། རྗེས་སུ་མཐུན་པའི་བཟོད་པ་སྒོམ་པར་བྱེད་དོ། །ཁ་ཅིག་ནི། དུས་དང་རྐྱེན་ཇི་ལྟ་བ་བཞིན་དུ་བྱང་ཆུབ་ལ་རེག་པར་
བྱེད་དོ༑ ༑གང་རྟོག་པ་དང་དཔྱོད་པ་འབའ་ཞིག་རྣམ་པར་ཞི་བར་བྱ་བའི་ཕྱིར་བརྩོན་པ་ནི། རྣམ་པར་ཞི་བར་འགྱུར་རོ། །དེ་འགོག་པའི་སྙོམས་པར་འཇུག་པ་ལ་འཇུག་པར་བྱེད་དོ།
དེ་བསམ་པ་ཇི་ལྟ་བ་བཞིན་དུ་འགོག་པས་ཉིན་ཞག་གཅིག་འདའ་བར་བྱེད་དོ། །ཞེས་བྱ་བ་ནས་བསྐལ་པ་དཔག་ཏུ་མེད་པའི་བར་དུ་འདའ་བར་བྱེད་དོ། །དང་པོ་དེ་ལངས་མ་ཐག་ཏུ་
སྐད་ཅིག་མ་གཉིས་པ་ལ་ཉོན་མོངས་པ་ཟད་པ་ན་ཚེའང་ཟད་པར་གྱུར་ནས་དེ་མགོ་མཉམ་པར་ཡོངས་སུ་མྱ་ངན་ལས་འདས་པར་བྱེད་དོ། །འདི་ནི། སྟོང་པ་ཉིད་དང་རྗེས་སུ་མཐུན་
པའི་གཟུངས་སྔགས་བརྒྱད་པ་ཡིན་ཏེ། སོ་སོའི་སྐྱེ་བོ་དང་ཐུན་མོང་མ་ཡིན་པ་བདེན་པ་དང་རྗེས་སུ་མཐུན་པའི་གཟུངས་སྔགས་མཐུ་ཆེ་བ། ཕན་ཡོན་ཆེ་བ། འདོད་པའི་འདོད་ཆགས་
ཐམས་ཅད་ཡང་དག་པར་ཟད་པར་བྱེད་པ། གཟུགས་དང་གཟུགས་མེད་པའི་འདོད་ཆགས་ཐམས་ཅད་ཡང་དག་པར་ཟད་པར་བྱེད་པ་ཞེས་བྱ་བ་ནས་སྡུག་བསྔལ་གྱི་ཁུར་འདོར་བར་
བྱེད་པ་ཞེས་བྱ་བའི་བར་ཡིན་ནོ། །དེ་ནི། དེ་བཞིན་གཤེགས་པ་རི་དབང་རྒྱལ་པོས་ང་ལ་སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་བྱང་ཆུབ་སེམས་དཔའ་སེམས་དཔའ་ཆེན་

66-1-257a

པོ་སྤོས་ཀྱི་གླང་པོ་ཆེའི་ལག་ནས་བསྐུར་བ་དང་འདུས་པ་འདི་ལ་ངས་བཤད་པ་ལ་དད་པ་སྦྱིན་པར་མཛད་པ་ཡིན་ནོ། །བསྟན་པ་འདི་བཤད་པ་ན་དེར་སེམས་
ཅན་བྱེ་བ་འབུམ་ཕྲག་དགུ་བཅུ་རྩ་གཉིས་འབྲས་བུ་དང་པོ་ལ་གནས་པར་གྱུར་ཏོ། །འདུམ་ཕྲག་དྲུག་ཅུ་ནི། ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །སྔོན་ལས་
བྱས་པའི་སེམས་ཅན་ཁྲག་ཁྲིག་འབུམ་ཕྲག་དགུ་བཅུ་རྩ་དགུ་ནི། སྟོང་པ་ཉིད་དང་རྗེས་སུ་མཐུན་པའི་གཟུངས་སྔགས་ཐོབ་པར་གྱུར་ཏོ། །སྲོག་ཆགས་བརྒྱད་ཁྲི་ནི། རང་བྱུང་ཅན་
གྱི་གཟུངས་སྔགས་ཐོབ་པར་གྱུར་ཏོ། །དེར་སེམས་ཅན་དཀྲིགས་ཕྲག་དྲུག་ཅུས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ལས་ཕྱིར་མི་ལྡོག་པར་གྱུར་ཏོ། །དེ་ནས་ཐམས་ཅད་དང་ལྡན་པའི་འཁོར་དེས་ལེགས་སོ། །ཞེས་བྱ་བ་གསོལ་ཏོ། །ལྷ་རྫས་ཀྱི་མེ་ཏོག་དང་སྤོས་ཀྱི་ཆར་མངོན་
པར་རབ་ཏུ་བབ་པར་གྱུར་ཏོ། །དེ་ནས་ཡང་བཅོམ་ལྡན་འདས་ལ་ཚེ་དང་ལྡན་པ་ཀཽ་ཌི་ནྱས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་བཞིན་གཤེགས་པ་ཡེ་ཤེས་
དཔལ་བརྩེགས་རྒྱལ་པོ་དེས་སྨོན་པ་མེད་པ་དང་རྗེས་སུ་མཐུན་པའི་གཟུངས་སྔགས་གང་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བའི་དཔལ་སྙིང་པོའི་ལག་ནས་བསྐུར་

66-1-257b

བ་དང༌། འདུས་པ་ཆེན་པོ་ལུང་བསྟན་པ་ཆེན་པོ་འདི་ལ་དད་པ་སྦྱིན་པར་མཛད་པ་བཤད་པར་གསོལ། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། དེ་དེ་བཞིན་ནོ། །ཀཽ་ཌི་ནྱ།
དེ་དེ་བཞིན་ཏེ། ཀཽ་ཌི་ནྱ། འཁོར་འདི་ལ་སྨོན་པ་མེད་པ་དང་རྗེས་སུ་མཐུན་པའི་གཟུངས་སྔགས་ངས་བཤད་པར་བྱའོ། །ཀཽ་ཌི་ནྱ། འཁོར་འདི་ན་སེམས་ཅན་གང་དག་སྔོན་ཡོངས་སུ་
སྤྱོད་པ་བྱས་པ་དང༌། ཆོས་འདི་ཀུན་ཏུ་ཤེས་པར་ནུས་པ་དག་ཡོད་དོ། །ཀཽ་ཌི་ནྱ། དེའི་ཕྱིར་ཉོན་ལ་ཞེས་བྱ་བ་ནས་བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །ཞེས་
བྱ་བའི་བར་དུའོ། །ཀཽ་ཌི་ནྱ། འདི་ན་སེམས་ཅན་གང་དག་མ་མོས་ཤིང་འདོད་ཆགས་དང་ཡང་དག་པར་རྗེས་སུ་འབྲེལ་པ་དག་ཡོད་དེ། དེ་དག་ངེས་པར་འབྱུང་བ་རབ་ཏུ་མི་ཤེས་ཤིང༌།
དེ་དག་ངེས་པར་འབྱུང་བར་མི་ལྟ་བས་ཡུན་རིང་པོར་འཁོར་པར་འཁོར་བར་འགྱུར་རོ། །ཞེས་བྱ་བ་ནས་ཡིད་ཀྱི་ཀུན་ཏུ་རྟོགས་པའི་འདོད་ཆགས་ལས་ངེས་པར་འབྱུང་བ་གང་ཞེ་ན་ཞེས་བྱ་བ་
དང༌། འདི་ལ་ཇི་ལྟར་ཡང་དག་པར་བསླབ་པར་བྱ་ཞེ་ན་ཞེས་བྱ་བའི་བར་དུའོ། །འདོད་པའི་འདོད་ཆགས་དང༌། གཟུགས་ཀྱི་འདོད་ཆགས་དང༌། གཟུགས་མེད་པའི་འདོད་ཆགས་དང༌།
དབྱིབས་ཀྱི་འདོད་ཆགས་དང༌། རེག་པའི་འདོད་ཆགས་དང༌། མོས་པའི་འདོད་ཆགས་དང༌། ཡིད་ཀྱི་ཀུན་ཏུ་རྟོག་པའི་འདོད་ཆགས་གང་ཅིའང་རུང་བ་དེ་ཐམས་ཅད་ནི། འདུ་བྱེད་

66-1-258a

ཀྱི་འབྱོར་འབྲེལ་གྱི་རྐྱེན་ལས་འབྱུང་ན། སུས་འདུ་བྱེད་དེ་དག་མངོན་པར་འདུས་བྱས་ཤིང་སུ་ཞིག་ནི། མངོན་པར་འདུ་བྱེད་ཅེ་ན། རླུང་གིས་མངོན་
པར་འདུས་བྱས་པའོ། །བདག་གི་ལུས་དང༌། ངག་དང༌། ཡིད་ཀྱི་འདུ་བྱེད་དེ་དག་དང༌། རླུང་ཡང་རྣམ་པར་གཞིག་པར་བྱའོ། །རླུང་དེ་དག་ནི། ཁ་དང་སྣ་དག་ནས་འཇུག་
ཅིང་འབྱུང་སྟེ། རླུང་དེ་དག་གིས་མངོན་པར་འདུས་བྱས་སོ། །རླུང་དེ་དག་ཉིད་ཀྱིས་ལུས་འདི་རྣམ་པར་གཏོར་ཞིང་རྣམ་པར་གཞིག་པར་བྱའོ་སྙམ་ནས་དེ་དེ་ལྟར་སེམས་ལ་དབུགས་
རྡུབ་པར་བྱེད་དེ། དབུགས་གང་དག་འཇུག་པར་བྱེད་པ་དེ་དག་ནི། ཤ་དང་ཁྲག་སྐེམ་པར་བྱེད་དོ། །མེད་པར་བྱེད་དོ། །གང་དག་འབྱུང་བར་བྱེད་པ་དེ་དག་ནི། ཤ་དང་ཁྲག་དེ་ལུས་
ཀྱི་ཕྱི་རོལ་ཏུ་འདོར་བར་བྱེད་དོ། །ཞེས་བྱ་བ་ནས་ལུས་ཐམས་ཅད་བུ་གར་གྱུར་པར་མཐོང་བའི་བར་དང༌། རྨའི་སྒོ་ཐམས་ཅད་ནས་དབུགས་འཇུག་ཅིང་འབྱུང་ལ་སྐྲ་དང༌། སེན་མོ་དང༌། ཤ་
དང༌། ཁྲག་གཞི་ནས་འབྱིན་ཅིང་ལུས་ཀྱི་ཕྱི་རོལ་ཏུ་འདོར་བར་བྱིན་གྱིས་རློབ་པར་བྱེད་པའི་བར་དང༌། ཤ་དང་ཁྲག་ཐམས་ཅད་མ་ལུས་པར་ལུས་ཐམས་ཅད་ལ་མི་ཐོད་པར་
བྱེད་པའི་བར་དང༌། རུས་གོང་གི་ཕུང་པོ་སྟོང་ཞིང་དཀར་ལ་དུང་གི་མདོག་ལྟ་བུ་དང༌། རྒྱུས་བས་འབྲེལ་བར་ཡང་དག་པར་རྗེས་སུ་མཐོང་བར་བྱེད་ཅིང་ཡིད་ལ་བྱེད། སྒོམ་པར་བྱེད་ལ་

66-1-258b

ད་ཉིད་བྱིན་གྱིས་རླབ་པར་བྱེད་པའི་བར་དང༌། གང་དེ་ལ་སྔར་འདོད་པའི་འདོད་ཆགས་ཀྱི་སེམས་དང་རྗེས་སུ་འབྲེལ་བར་བྱུང་བ་དེ་སེམས་མཉམ་པར་གཞག་པ་ལ་ཉམས་དམས་པར་
འགྱུར༑ སྲབ་པར་འགྱུར་ཞིང་དེ་བཞིན་དུ་གཟུགས་ཀྱི་འདོད་ཆགས་དང༌། གཟུགས་མེད་པའི་འདོད་ཆགས་དང༌། དེ་བཞིན་དུ་དབྱིབས་ཀྱི་འདོད་ཆགས་དང༌། དེ་བཞིན་དུ་རེག་པའི་
འདོད་ཆགས་དང༌། དེ་བཞིན་དུ་མོས་པའི་འདོད་ཆགས་དང༌། ཀུན་ཏུ་རྟོག་པའི་འདོད་ཆགས་འགོང་བར་འགྱུར་ཞིང་སྲབ་པར་འགྱུར་རོ། །ཞེས་བྱ་བའི་བར་དུའོ། །གང་གི་ཚེ་ཡང་
དེའི་སེམས་མཉམ་པར་མ་བཞག་པ་ན་ཡང་དང་ཡང་དུ་རྐྱེན་ཇི་ལྟ་བུ་རྙེད་པ་དེ་ལྟ་བུ་དེ་ཆུ་ཚོད་གཅིག་ཙམ་དུ་གཟུགས་ཁ་ཅིག་ལ་ཞེས་བྱ་བའི་བར་ལ་རྣམ་པར་ཉམས་པར་འགྱུར་རོ། །
དེ་འདི་སྙམ་དུ་སེམས་ཏེ། བདག་གི་རིས་མཐུན་པས་འདོད་ཆགས་གཞི་དང་བཅས་པ་གང་ཡིན་པ་དེ་བཅད་པ་མ་ལུས་པར་བྱ་བ་ཡིན་ནོ། །དཔེར་ན། དྲུངས་ནས་ཕྱུང་བ་མ་ཡིན་
པའི་ཤིང་བཅད་པ་ནི། ཕྱིས་ཀྱང་སྐྱེ་བར་འགྱུར་བ་དེ་བཞིན་དུ་སྲེད་པའི་བག་ལ་ཉལ་མ་བཏོན་པ་སྡུག་བསྔལ་རྣམ་པ་སྣ་ཚོགས་ཕྱི་ཕྱིར་སྐྱེད། དེ་དེ་ཉིད་ལ་སྒོམ་པར་བྱེད་དེ། ཇི་
ལྟར་རང་གི་ལུས་ལ་ཀང་རུས་དཀར་ཞིང་དུང་གི་མདོག་ལྟ་བུ་རྒྱུས་བས་འབྲེལ་པ་ཡང་དག་པར་རྗེས་སུ་མཐོང་བར་བྱེད་པའི་བར་དུའོ། །དེ་བཞིན་དུ་གཟུགས་སྣང་བ་གང་ཅིའང་རུང་བ་

66-1-259a

སེམས་ཅན་ནམ། སེམས་ཅན་མ་ཡིན་པའང་རུང་སྟེ་མིག་སྔར་སྣང་བར་གྱུར་ན། དེས་ཐམས་ཅད་དེ་ལྟ་བུར་ཐམས་ཅད་ཀེང་རུས་མདོག་
དཀར་པོ་རྒྱུས་པས་འབྲེལ་པར་ལྷག་ཆད་མེད་པར་ཡང་དག་པར་རྗེས་སུ་མཐོང་ངོ༌། །དེ་ལས་དེའི་སེམས་རྣམ་པར་གཡེང་བར་ཡང་མི་བྱེད་དེ། འདི་ནི། དེའི་ཞི་གནས་ཡིན་
ནོ༑ ༑དེའི་ཚེའང་འདི་ལྟར་སོ་སོར་ཡང་དག་པར་སློབ་པར་བྱེད་དེ། འདི་ནི། མགོའི་ཐོད་པའི་རུས་པའོ། །འདི་དག་ནི། སོ་རྣམས་སོ། །འདི་ནི། མགྲིན་པའོ། །ཞེས་བྱ་བ་ནས་འདི་དག་
ནི༑ རྐང་པའི་མཐེ་བོས་རུས་པ་རྣམས་སོ། །ཞེས་བྱ་བར་དེའི་ལྷག་མཐོང་དང་མཚུངས་པར་ལྡན་པའི་སེམས་ཀྱིས་བསམ་གཏན་སྒྲུབ་པར་བྱེད་དོ། །དེ་ཅིའི་ཕྱིར་ཞེ་ན། བསམ་བཞིན་དུ་
བསམ་གཏན་སྒྲུབ་པར་བྱེད་པའི་ཕྱིར་རོ། །གང་དུ་དེའི་སེམས་ཤིན་ཏུ་ཡང་དག་པར་གནས་ཤིང་རབ་ཏུ་དང་བར་གྱུར་ན་དེས་དེ་བསྒོམ་པར་བྱ་སྟེ། ལྷག་མཐོང་གཅིག་པུ་ལ་སེམས་
ཤིན་ཏུ་ཡང་དག་པར་གནས་ཤིང་རབ་ཏུ་དང་པར་གྱུར་ནའང་དེས་དེ་བསྒོམ་པར་བྱའོ། །ལྷག་མཐོང་གཅིག་པུ་ལ་སེམས་ཤིན་ཏུ་ཡང་དག་པར་གནས་ཤིང་རབ་ཏུ་དང་བར་གྱུར་ན་དེས་འདི་
ལྟར་བསྒོམ་པར་བྱ་སྟེ། རུས་པའི་ཕུང་པོ་སོ་སོ་ཐ་དད་པར་རུས་པ་རྣམས་ལ་སོ་སོར་བརྟགས་ཤིང་བཤིག་ལ་སོ་སོར་བརྟགས་ནས་རྣམ་པར་ཕྱེ་མར་བྱས་ཏེ་སོ་སོར་བརྟག་གོ །དེར་རབ་

66-1-259b

གོང་གི་ཕྱེ་མ་རྣམས་ལ་སེམས་ཀྱི་འདུ་འཕྲོད་གང་ཡིན་པ་དེ་རྒྱུ་མེད་པ་མ་ཡིན་པ་དང༌། ཟད་པ་དང་འཇིག་པས་མཚན་ཉིད་དུ་སོ་སོར་བརྟག་པར་བྱའོ། །དེ་ལྟར་ལྷག་མཐོང་དང་རྗེས་སུ་མཐུན་
པའི་བཟོད་པ་མངོན་པར་རྟོགས་པར་འགྱུར་བ་ཡིན་ནོ། །གཟུགས་སྣང་བ་ཐམས་ཅད་ལ་ཆགས་པ་མེད་པའི་རུས་གོང་གི་ཕྱེ་མ་ཤིན་ཏུ་དཀར་པོ་ལ་འདུ་འཕྲོད་ཀྱི་རྒྱུ་དང༌། སེམས་མགྱོགས་
པ་ཀུན་ཏུ་མགྱོགས་པ་ལ་སོ་སོར་རྟོག་པ་འབྱུང་བ་འདི་ནི། སྐྱེ་བ་དང་རྗེས་སུ་མཐུན་པའི་བཟོད་པ་མངོན་པར་རྟོགས་པར་འགྱུར་བ་ཡིན་ནོ། །གཟུགས་ཐམས་ཅད་ལ་ཆགས་པ་མེད་པའི་རུས་
གོང་གི་ཕྱེ་མ་ཤིན་ཏུ་དཀར་པོ་ངོ་བོ་ཉིད་མེད་པ་ལ་འདུ་འཕྲོད་ཀྱི་རྒྱུ་དང༌། སེམས་མགྱོགས་པ་དང་ཀུན་ཏུ་མགྱོགས་པ་ལ་སོ་སོར་རྟོག་པ་བདག་མེད་པ་དེ་ནི། འཇིག་པ་དང་རྗེས་སུ་མཐུན་
པའི་བཟོད་པ་མངོན་པར་རྟོགས་པར་འགྱུར་བ་ཡིན་ནོ། །གཟུགས་སྣང་བ་ཐམས་ཅད་ལ་ཆགས་པ་མེད་པའི་རུས་གོང་གི་ཕྱེ་མ་ཤིན་ཏུ་དཀར་པོ་དག་ལ་བརྗོད་དུ་མེད་པ་དང༌། སྣུམ་པ་མེད་
པ་དང༌། གཟུང་བ་མེད་པ་དང༌། མཉམ་པར་གནས་པ་མ་ཡིན་པ་དང༌། ཅིའང་མེད་པ་འདི་ནི། ཞི་བའི་ཞི་གནས་དང་རྗེས་སུ་མཐུན་པའི་བཟོད་པ་མངོན་པར་རྟོགས་པར་འགྱུར་བ་
ཡིན་ནོ༑ ༑དེས་བཟོད་པ་ཐོབ་པར་བྱ་བའི་ཕྱིར་དུས་གསུམ་གྱི་འདོད་ཆགས་དག་འདོད་ཆགས་ལས་ཡང་དག་པར་སྒྲོལ་བ་དང༌། ཡང་དག་པར་ལྡང་བར་བྱེད་པ་དང༌། རྣམ་པར་རྟོག་

66-1-260a

པ་མཉམ་པ་དང༌། རྟེན་མཉམ་པ་དང༌། དུས་གསུམ་གྱི་མཐའ་སྤོང་བར་འགྱུར་ཞིང་སྲིད་པ་གསུམ་ཐམས་ཅད་ཀྱི་མཐའ་སྤོང་བ་དང༌། ཁམས་གསུམ་
པའི་སྲིད་པ་ལྡོག་ཅིང་ཉེ་བར་ཞི་བ་དང༌། དྲི་མ་གསུམ་སྤོང་བ་དང༌། རྣམ་པར་ཐར་པའི་སྒོ་གསུམ་ཐོབ་པར་འགྱུར་ཞིང་ཀུན་ཏུ་སྦྱོར་བ་གསུམ་སྤངས་ནས་རྒྱུན་དུ་ཞུགས་པའི་འབྲས་བུ་
ཐོབ་པར་འགྱུར་རོ། །གཞན་ཡང་ཡང་དག་པར་མཚན་གྱི་གཞི་མེད་པའི་ཆོས་རྣམས་སྒོམ་པ་ལ་བརྩོན་པ་ནི། དགྲ་བཅོམ་པའི་འབྲས་བུ་ལ་གནས་པར་འགྱུར་རོ། །གཞན་ཡང་
སུས་གཟུགས་སྣང་བ་ཐམས་ཅད་དག་ཅིང་དཀར་ལ་དུང་གི་མདོག་ལྟ་བུ་ཆགས་པ་མེད་པ། རྒྱུས་པ་དང་འབྲེལ་བའི་རུས་གོང་གི་ཕུང་པོ་ཡང་དག་པར་རྗེས་སུ་མཐོང་ན་ནི། དེར་
དེའི་སེམས་ཤིན་ཏུ་ཡང་དག་པར་གནས་པར་གྱུར་ཏེ། འགྲོ་བ་དང༌། གནས་པ་དང༌། འདུག་པ་དང༌། ཉལ་བ་ན་དེ་ཉིད་ཡིད་ལ་བྱའོ། །དེས་དེ་ཉིད་ཡིད་ལ་བྱས་ཤིང་དེ་ཉིད་བསྒོམས་
ལ་དེ་ཉིད་བྱིན་གྱིས་བརླབས་ན། དེ་ལྟར་དེའི་ཞི་གནས་ཤིན་ཏུ་བསྒོམས་ཤིང་ཤིན་ཏུ་སྦྱང་བ་བྱས་པའི་བར་དུ་འགྱུར་རོ། །དེའི་ཚེ་རྣལ་འབྱོར་པ་ཕྱི་ནང་བདག་མེད་པ་སྟོང་པ་ཉིད་
ལ་འཇུག་སྟེ། གཟུགས་ཐམས་ཅད་ཀྱི་རུས་གོང་གི་ཕུང་པོ་ལ་གལ་ཏེ་མངོན་པའི་འདུ་ཤེས་བྱུང་ན་དེར་རུས་གོང་གི་ཕུང་པོ་སྔོན་པོ་ཡང་དག་པར་རྗེས་སུ་མཐོང་ངོ༌། །ཞེས་བྱ་བ་ནས་

66-1-260b

གལ་ཏེ་ཤེལ་གྱི་མདོག་ལྟ་བུ་ཡིད་ལ་བྱེད་ན་དེས་གཟུགས་སྣང་བ་ཐམས་ཅད་རུས་གོང་གི་ཕུང་བོ་ཤེལ་གྱི་མདོག་ལྟ་བུའི་བར་དུ་ཡང་དག་པར་རྗེས་སུ་མཐོང་ངོ༌། །དེར་དེའི་རྣམ་པར་
རྟོག་པ་འབྱུང་སྟེ། ཅིའི་ཕྱིར་འདི་གཟུགས་སྣང་བ་ཐམས་ཅད་རུས་གོང་གི་ཕུང་པོ་དཀར་པོར་ཡང་དག་པར་སྣང༌། ཅིའི་ཕྱིར་ཤེལ་གྱི་མདོག་ལྟ་བུའི་བར་དུ་ཡང་དག་པར་སྣང་སྙམ་མོ།།
དེ་འདི་སྙམ་དུ་སེམས་ཏེ། འདི་དག་ཐམས་ཅད་སེམས་ཀྱི་བྲག་ཅ་ཡིན་པའི་ཕྱིར་གསོབ་ལ་བརྫུན་པ་སྟེ། ཐམས་ཅད་སེམས་སྣང་བ་ཡིན་ནོ། །སུས་དེ་ལྟར་ཤེས་པ་དེ་འཇིག་རྟེན་ཐམས་
ཅད་ཀྱི་སྦྱིན་གནས་ཡིན་ཞིང་མཆོད་པར་འོས་པ་ཡིན་ནོ། །ཀཽ་ཌི་ནྱ། འདི་ནི། མངོན་པར་མི་དགའ་བའི་འདུ་ཤེས་དང་ཟས་ལ་མི་མཐུན་པའི་འདུ་ཤེས་མ་གཏོགས་པར་སྨོན་པ་མེད་
པ་དང་རྗེས་སུ་མཐུན་པའི་བཟོད་པའི་དོན་ཡིན་ནོ། །དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོས་གང་ང་ལ་བསྐུར་བ་ཡིན་ནོ། །དེ་ལ་བྱང་ཆུབ་སེམས་དཔའ་སེམས་ཀྱི་
བློ་གྲོས་བཟང་པོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། ཉན་ཐོས་ཀྱི་ཞི་གནས་ཀྱི་བསམ་པ་ཅན་སུས་དེ་ལྟར་བསྒོམས་ན། མི་སྡུག་པ་སྒོམ་པར་བགྱིད་པ་ལགས་།
དེར་མཚན་མ་གང་དག་འབྱུང་བ་ལགས། །བཅོམ་ལྡན་འདས་ཀྱིས་བཀའ་སྩལ་པ། སུ་འདོད་ཆགས་ཟད་པར་བྱ་བའི་ཕྱིར་གང་མི་སྡུག་པ་སྒོམ་པར་བྱེད་པ་དེའི་འཕྲལ་བར་སེམས་གཏད་

66-1-261a

པར་བྱའོ། །དེའི་མཚན་མ་འདི་དག་འབྱུང་སྟེ། ཇི་སྲིད་དུ་མི་སྡུག་པའི་སེམས་ཀྱིས་སོ་སོར་རྟོག་པར་འགྱུར་བ་དེ་སྲིད་དུ་དེའི་ལུས་ཐམས་ཅད་གཡོ་ཞིང་
ཀུན་ཏུ་གདུང་བར་འགྱུར་རོ། །འདི་ནི། དེའི་མཚན་མ་ནང་གི་དང་པོ་ཡིན་ནོ། །ཇི་སྲིད་དུ་ཡང་དང་ཡང་དུ་སྒོམ་པར་བྱེད་པའི་རང་གི་ལུས་ཀྱི་གནས་སོ་ཅོག་ཏུ་འདི་སྙམ་བྱེད་དོ། །ཕྱར་
བརྩུབ་པོས་རེག་པ་བཞིན་ནོ་སྙམ་པ་འདི་ནི། དེའི་མཚན་མ་གཉིས་པའོ། །ཡང་ཕྱི་ཕྱིར་སེམས་རྣམ་པར་གཡེང་བ་མེད་པར་སྒོམ་པར་བྱེད་པ་དེའི་ལུས་ཐམས་ཅད་རབ་ཏུ་སིམ་པར་
འགྱུར་ཏེ༑ ལུས་ཐམས་ཅད་ལ་འོ་མས་བཏབ་པ་བཞིན་ནོ་སྙམ་པ་འདི་ནི། དེའི་སེམས་རྩེ་གཅིག་པ་ཉིད་ཀྱི་ཞི་གནས་ཀྱི་མཚན་མ་ཡིན་ཏེ། དེ་དགའ་བ་དང་བདེ་བ་འདིའང་
མཚན་མ་མེད་པའི་ཚུལ་གྱིས་སྤོང་བར་བྱེད་དོ། །དེའང་དེའི་ངེས་པར་འབྱེད་པ་ཡོངས་སུ་དག་པར་བྱ་བའི་ཕྱིར་སེམས་འདོད་ཆགས་ཀྱིས་ཉེ་བར་ཉོན་མོངས་པ་ཡོངས་སུ་གཏུགས་
ཤིང་མ་རིག་པས་ཉེ་བར་ཉོན་མོངས་པའི་ཤེས་རབ་རྣམ་པར་དག་ན། དེ་ལུས་ཐམས་ཅད་རུས་གོང་གི་ཕུང་པོ་ལ་སྡུག་བསྔལ་གྱི་རྣམ་པ་ཤེས་པ་ཞེས་བྱ་བ་ནས་ཞི་བའི་རྣམ་པ་
ཞེས་བྱ་བའི་བར་དུ་སོ་སོར་རྟོག་པར་བྱེད་དོ། །དེ་བཞིན་དུ་དེའི་ལུས་ཐམས་ཅད་ལས་དྲོ་བ་འབྱུང་བར་འགྱུར་ཏེ། འདི་ནི། དེའི་ཞི་གནས་ཡོངས་སུ་རྫོགས་པ་ཡིན་ནོ། །དྲོ་བར་

66-1-261b

གྱུར་པའི་དགེ་བའི་རྩ་བ་དང༌། སྔ་ཕྱི་མེད་པའི་བདེ་བ་འཇུག་པས་སེམས་ཡོངས་སུ་དག་པར་འགྱུར་རོ། །བདག་ཉིད་ལྷར་གྱུར་པ་བཞིན་དུ་ཡང་དག་པར་ཤེས་སོ། །ཡང་རུས་གོང་དེ་
ཕུང་པོ་དེ་ཉིད་ལ་རྣམ་པ་བཞིར་སོ་སོར་རྟོག་པས་རང་གི་འཕྲལ་བ་མར་མེའི་མེ་ལྕེ་མཐོང་ངོ༌། །དེ་མ་རིག་པ་ལས་ཡང་དག་པར་འདས་པར་བྱ་བའི་ཕྱིར་ཆེས་ལན་མང་དུ་རང་གི་རུས་གོང་
གི་ཕུང་པོ་ལ་ཡང་དང་ཡང་དུ་རྣམ་པ་བཞིར་རྟག་ཏུ་སྣང་བ་དེ་ལྟ་བུར་ཡོངས་སུ་རྟོག་པས་སེམས་དང་སེམས་ལས་བྱུང་བའི་ཆོས་རྣམས་ཀྱི་འཇིག་པ་མི་མཐོང་ངོ༌། །དེ་ལྟར་འཁོར་ཞིང་
མི་གནས་པ་ཉིད་ནི། དཔེར་ན། ཉི་ཟེར་གྱི་རྡུལ་བཞིན་དུ་འཁོར་བར་བྱེད་དོ། །ཇི་ལྟར་འདུས་བྱས་ཀྱི་དངོས་པོ་ཐམས་ཅད་ལ་འདུ་ཤེས་མཆོག་གིས་མཐོང་བ་དེ་བཞིན་དུ་འདུས་བྱས་ཀྱི་ཆོས་
ཐམས་ཅད་ལ་བདག་མེད་པ་ཞེས་བྱ་བ་ནས་འགོག་པའི་ཆོས་ཀྱི་བར་ཡང་དག་པ་ཇི་ལྟ་བ་བཞིན་དུ་ཤེས་ཏེ། དེ་ནི། དེའི་རྩེ་མོའི་དགེ་པའི་རྩ་བ་ཐོབ་པའོ། །ཡང་རང་གི་ལུས་ལ་མེ་ཤི་བ་དང་
ཀུན་ཏུ་རབ་ཏུ་འབར་བར་ཡང་དག་པར་རྗེས་སུ་མཐོང་ངོ༌། །ཕྱོགས་ཐམས་ཅད་དུ་སྣང་བ་ཆེན་པོ་ཡང་དག་པར་རྗེས་སུ་མཐོང་ངོ༌། །དེ་ནི། དེའི་བསམ་གཏན་དང་པོའི་སའི་ལམ་ཡིན་ཏེ། དེ་
བཞིན་དུ་གཟུགས་ན་སྤྱོད་པའི་དགེ་བའི་རྩ་བ་རྣམས་དང༌། གཟུགས་ན་སྤྱོད་པའི་འབྱུང་བ་ཆེན་པོ་རྣམས་ཐོབ་བར་འགྱུར་རོ། །དེ་བཞིན་དུ་གཟུགས་ན་སྤྱོད་པའི་བདེ་བ་ཆེན་པོས་ལུས་ཐམས་ཅད་

66-1-262a

ཁྱབ་པར་འགྱུར་རོ། །དེ་བཞིན་དུ་དེའི་སྙིང་གནས་ཀྱང་ཉི་མའི་འོད་ཟེར་དག་འབྱུང་ངོ༌། །ཕྱོགས་གང་དང་གང་མཐོང་བ་དང་ཡིད་ཀྱིས་བརྟགས་པ་ཐམས་
ཅད་དུ་ཉི་མའི་དཀྱིལ་འཁོར་གྱི་འོད་ཟེར་རྣམས་ཀྱིས་ཁྱབ་པར་མཐོང་ངོ༌། །འོད་ཟེར་དེ་རྣམས་ལའང་སྨོན་པ་མེད་པའི་ཚུལ་གྱིས་སྒོམ་པར་བྱེད་དེ། དེ་དེའི་ཚེ་སྲིད་པ་གསུམ་པོ་ཐམས་ཅད་
ལ་སྨོན་པ་མེད་པའི་སེམས་ཡིན་ནོ། །དེ་དེའི་ཚེ་ཚུལ་གཅིག་པའི་འཕགས་པའི་བདེན་པ་བཞི་ལ་མི་དམིགས་པའི་ཚུལ་གྱིས་སྟོང་པ་ཉིད་ལ་བརྩོན་པར་གནས་སོ། །དེའི་ལུས་ཐམས་ཅད་
ལས་ཀྱང་དྲོ་བ་འབྱུང་ངོ༌། །སྤྱི་བོ་ནས་ཀྱང་དྲོ་བ་ཁ་དོག་སྣ་ཚོགས་འབྱུང་ངོ༌། །སྤྱི་བོའི་སྟེང་དུ་གདུགས་གནས་པར་འགྱུར་བ་འདི་ནི། རྩེ་མོའི་དགེ་བའི་རྩ་བ་ཡིན་ནོ། །ཡང་མི་དམིགས་
པའི་ཚུལ་གྱིས་བདེན་པ་དང་རྗེས་སུ་མཐུན་པའི་བཟོད་པ་ལ་ཡོངས་སུ་རྟོག་པར་བྱེད་དེ། དེའི་ཚེ་འཕགས་པའི་བདེན་པ་བཞི་མངོན་པར་རྟོགས་པར་འགྱུར་རོ། །རིགས་ཀྱི་བུ། འདི་ནི།
ཉན་ཐོས་ཀྱི་མི་སྡུག་པ་སྒོམ་པ་ཡིན་ཏེ། མི་སྡུག་པ་ཤིན་ཏུ་བསྒོམས་པ་དེས་ཞི་གནས་ཐོབ་པར་འགྱུར་རོ། །དེའི་མཚན་མ་འདི་དག་འབྱུང་སྟེ། མཚན་མ་དེ་དག་དང༌། དད་པ་དེ་ལྟ་
བུ་དག་གིས་འཕགས་པའི་ལམ་ཡན་ལག་བརྒྱད་པའི་བར་གནས་ཤིང་ཉོན་མོངས་པ་ཐམས་ཅད་སྤོང་བ་དང་དགྲ་བཅོམ་པ་ཉིད་ལ་རེག་པར་འགྱུར་རོ། །རིགས་ཀྱི་བུ། དེ་ལྟ་བས་ན།

66-1-262b

ཁྱོད་ཀྱིས་སངས་རྒྱས་ཀྱི་ཞིང་འོད་ཟེར་གྱིས་རྒྱལ་བར་ཉན་ཐོས་ཀྱི་ཐེག་པ་པའི་གང་ཟག་རྣམས་ལ་ཡིད་ལ་བྱེད་པ་དེ་ལྟ་བུ་སྟོན་ཅིག །མི་སྡུག་པ་བསྟན་པ་འདི་བཤད་པ་ན་དེར་སེམས་ཅན་དཔག་
ཏུ་མེད་པ་བདེན་པ་དང་རྗེས་སུ་མཐུན་པའི་བཟོད་པ་ཐོབ་པ་ནས་དེར་སེམས་ཅན་དཔག་ཏུ་མེད་པ་བདེན་པ་མཐོང་བའི་བར་དུ་གྱུར་ཏོ། །དེ་ནས་བཅོམ་ལྡན་འདས་ཀྱིས་གཞན་ཡང་ཀུན་ཤེས་
ཀཽ་ཌི་ནྱ་ལ་འདི་སྐད་ཅེས་བཀའ་སྩལ་ཏོ། །ཀཽ་ཌི་ནྱ། གལ་ཏེ་ཐམས་ཅད་ཚུལ་གཅིག་ཅིང་བསམ་པ་གཅིག་པར་གྱུར་ན་གང་གིས་ཟག་པ་རྣམས་ལས་སེམས་རྣམ་པར་གྲོལ་བར་འགྱུར་
བའི་ཆོས་གཅིག་ཁོ་ན་སེམས་ཅན་རྣམས་ལ་བསྟན་པར་བྱའོ། །ཇི་སྲིད་དུ་སེམས་རྣམ་པར་མ་ཞི་བ་དེ་སྲིད་དུ་སྲིད་པའི་འབྲས་དང༌། ནད་དང༌། ཟུག་རྔུ་དང༌། ཡང་སྲིད་པ་སྣ་ཚོགས་ཀུན་
ནས་སློང་ཞིང་འགྲོ་བ་སྣ་ཚོགས་བྱེད་པས་གང་བདག་གིས་རང་གི་སེམས་བསྡུ་བར་བྱ་ཞིང་སེམས་ཀྱི་མཚན་མ་གཟུང་བར་བྱ་གོར་མ་ཆག་སྙམ་ཞིང་རུས་གོང་གི་ཕུང་པོ་འདི་ཇི་ལྟར་སེམས་
ཀྱི་འདུ་འཕྲོད་སྐྱེད་པར་བྱེད་པའི་རྒྱུ་དེ་ལ་རྣམ་པར་རྟོག་པར་བྱེད་པ་འདི་ནི། ལྷག་པའི་སེམས་ཀྱི་སྐྱོན་མེད་པ་ཐོབ་པ་དང་པོ་ཡིན་ཏེ། ངན་དོན་མ་ཡིན་པར་ཐོབ་པ་ཡིན། མཐོང་བའི་ཆོས་
ལ་བདེ་བར་གནས་པར་འགྱུར་ཞིང་ཕྱིར་མི་ལྡོག་པར་འགྱུར་བ་ཡིན་ནོ། །གཞན་ཡང་དེ་འདི་སྙམ་དུ་སེམས་ཏེ། རྐྱེན་གང་དག་གིས་སེམས་ཀྱི་འདུ་འཕྲོད་ཀྱི་རྒྱུ་འབྱུང་བ་ནི། རྐྱེན་དེ་དག་

66-1-263a

བསྡུས་ནས་འཇིག་པའི་ཚུལ་གྱིས་སྡུད་པར་བྱེད་པ་འདི་ནི། ལྷག་པའི་སེམས་ཀྱིས་མཐོང་བའི་ཆོས་ལ་བདེ་བར་གནས་པ་སྐྱོན་མེད་པ་ཐོབ་པ་གཉིས་པ་ཡིན་
ཏེ༑ ངན་ངོན་མ་ཡིན་པར་ཐོབ་པ་དང༌། དཀའ་བ་མེད་པར་ཐོབ་པ་ཡིན་ནོ། །ཡང་དེ་འདི་སྙམ་དུ་སེམས་ཏེ། བདག་གི་སེམས་འདི་ཇི་སྲིད་དུ་རྐྱེན་གྱི་འདུ་འཕྲོད་ཀྱི་རྒྱུ་ལ་རྒྱུག་པར་
བྱེད་པ་དེ་སྲིད་དུ་ལུས་དང༌། སེམས་ཀྱི་བདེ་བས་མྱོས་པས་གནས་པར་འགྱུར་བས་གང་བདག་གིས་ལུས་དང་སེམས་ཀྱི་བདེ་བ་ནུབ་པར་བྱ་གོར་མ་ཆག་གོ་སྙམ་ནས་དེ་འདི་ལྟར་སོ་སོ་
ཡང་དག་པར་སློབ་པར་བྱེད་དོ། །བདག་གི་སྐྱོན་གྱི་འདུ་འཕྲོད་ཀྱི་རྒྱུ་འདི་ནི། རུས་གོང་གི་ཕུང་པོ་དྲན་པས་ལུས་དང་སེམས་ཀྱི་བདེ་བ་ཡང་དག་པར་འབྱུང་བའོ། །གང་བདག་གིས་དེ་
མངོན་པར་དོར་བར་བྱ་གོར་མ་ཆག་སྙམ་ནས་དེ་མིག་གི་རྣམ་པར་ཤེས་པ་བྱུང་བ་ཞེས་བྱ་བ་ནས་ཡིད་ཀྱི་རྣམ་པར་ཤེས་པའི་བར་བྱུང་བ་སྐྱེ་བ་དང་འཇིག་པའི་ཚུལ་གྱིས་ནུབ་པར་བྱེད་
པ་ཉིད་ནི། ལྷག་པའི་སེམས་ཀྱི་མཐོང་བའི་ཆོས་ལ་བདེ་བར་གནས་པར་འགྱུར་བ་གསུམ་པ་ཡིན་ཏེ། སྐྱོན་མེད་པར་ཐོབ་པ་དང༌། དཀའ་བ་མེད་པར་ཐོབ་པ་དང༌། ངན་ངོན་མ་
ཡིན་པར་ཐོབ་པ་ཡིན་ནོ། །གཞན་ཡང་དེ་འདི་སྙམ་དུ་སེམས་ཏེ། བདག་ཆོས་ཀྱི་དབྱིངས་ཐམས་ཅད་ངེས་པར་འབྱུང་བ་དང༌། ཟད་པ་དང༌། རང་བཞིན་དག་པ་དང༌། ངོ་བོ་ཉིད་

66-1-263b

མེད་པ་དང༌། ཞི་བའི་ཚུལ་གྱིས་གནས་པར་བྱའོ། །ཇི་ལྟར་ཞེ་ན། སེམས་ཀྱི་མཚན་ཉིད་ཐམས་ཅད་རྣམ་པར་ཞི་བའི་ཚུལ་གྱིས་གནས་པར་བྱའོ། །སྙམ་ནས་དེ་སེམས་ཀྱི་མཚན་ཉིད་
ཐམས་ཅད་པའི་རྒྱུ་བ་རྣམ་པར་ཞི་བ་དང༌། སེམས་ཞི་བར་གནས་པ་འདི་ནི། ལྷག་པའི་སེམས་ཀྱི་མཐོང་བའི་ཆོས་ལ་བདེ་བར་གནས་པ་དང༌། སྐྱོན་མེད་པ་ཐོབ་པ་བཞི་པ་ཡིན་ཏེ། དཀའ་
བ་མེད་པར་ཐོབ་པ་དང༌། ཚེགས་མེད་པར་ཐོབ་པ་ཡིན་ནོ། །ལྷག་པའི་སེམས་ཀྱི་ཆོས་བཞི་པོ་དེ་དག་དང་ལྡན་པ་ནི། ཏིང་ངེ་འཛིན་གྱི་སྒོར་འཇུག་པ་འབུམ་ཕྲག་བརྒྱད་ཅུ་རྩ་བཞི་མཐོང་
ངོ༌། །དེ་ཕྱིར་མི་འོང་བའི་འབྲས་བུ་ལ་གནས་པར་འགྱུར་བ་ནས་དགྲ་བཅོམ་པ་ཉིད་ཀྱི་བར་ལ་གནས་པར་འགྱུར་རོ། །དགེ་སློང་དེ་གཉིས་ཀའི་ཆ་ལས་རྣམ་པར་གྲོལ་བ་ཡིན་ཞིང་མཐུ་ཆེ་བ་
ནུས་པ་ཆེ་བ་ཡིན། ཀཽ་ཌི་ནྱ། གལ་ཏེའང་སེམས་ཅན་ཐམས་ཅད་ཚུལ་གཅིག་ཅིང་དད་པ་གཅིག་ལ་བསམ་པ་གཅིག་པར་འགྱུར་དུ་ནི། འདི་ལྟར་སེམས་ཅན་རྣམས་བསམ་པ་ཐ་དད་པའི་
ཕྱིར་ཏེ༑ དེ་ལྟ་བས་ན། དེ་བཞིན་གཤེགས་པ་ཚིག་ཐ་དད་པའི་ཆོས་ཀྱི་སྒོ་བསྟན་པ་དང༌། བརྗོད་པ་རྣམས་ཀྱིས་ཆོས་སྟོན་ཏོ། །བཅོམ་ལྡན་འདས་ཀྱིས་སེམས་ཅན་འདུ་ཤེས་ཐ་དད་
པ་ཕྱིན་ཅི་ལོག་པ་རྣམས་ལ་བཀའ་སྩལ་པ། ཁྱེད་ཀྱི་མི་རྟག་པའི་འདུ་ཤེས་ཀྱང་རུང༌། སྡུག་བསྔལ་གྱི་འདུ་ཤེས་ཀྱང་རུང༌། བདག་མེད་པའི་འདུ་ཤེས་ཀྱང་རུང༌། རྣམ་པར་བམ་པའི་

66-1-264a

འདུ་ཤེས་ཀྱང་རུང༌། རྣམ་པར་རྣགས་པའི་འདུ་ཤེས་ཀྱང་རུང༌། རྣམ་པར་སྔོས་པའི་འདུ་ཤེས་ཀྱང་རུང༌། རྣམ་པར་ཟོས་པའི་འདུ་ཤེས་ཀྱང་རུང༌།
རྣམ་པར་འཐོར་བའི་འདུ་ཤེས་ཀྱང་རུང་སྟེ། དེ་ཐམས་ཅད་དོན་ནི། འདིར་གསུངས་པ་ཡིན་ནོ། །ཀུན་ཤེས་ཀཽ་ཌི་ནྱས་གསོལ་པ། བཅོམ་ལྡན་འདས། ཇི་ལྟར་མངོན་པར་མི་དགའ་
བའི་འདུ་ཤེས་བསྒོམ་པར་བགྱི་བ་དང༌། ཇི་ལྟར་ཟས་ལ་མི་མཐུན་པའི་འདུ་ཤེས་བསྒོམ་པར་བགྱི་བ་བཤད་པར་གསོལ། བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། ཆོག་
གོ་༑ཞིང་འདི་ན་བྱང་གྲོལ་གྱི་བདེ་བ་ཐོབ་པར་བྱ་བའི་ཕྱིར་ཆོས་ཀྱི་རྗེས་སུ་མཐུན་པའི་ཆོས་སྒྲུབ་པའང་གཞན་དུ་ཡིན་ལ། འཇིག་རྟེན་གྱི་ཁམས་དེ་དག་ན་སེམས་ཅན་རྣམས་བྱང་གྲོལ་
གྱི་བདེ་བ་ཐོབ་པར་བྱ་བའི་ཕྱིར་ཆོས་ཀྱི་རྗེས་སུ་མཐུན་པའི་ཆོས་སྒྲུབ་པའི་སེམས་ཅན་གྱི་བསམ་པ་དག་ཀྱང་གཞན་དུ་ཞུགས་པ་ཡིན་ཞིང་སྤྱོད་པ་གཞན་དང༌། སྦྱོར་བ་གཞན་གྱི་མངོན་
པར་རྟོགས་པ་ཡིན་ནོ། །ཀཽ་ཌི་ནྱ། གལ་ཏེ་ངས་བཤད་ན་ཚུལ་དེ་ལྟ་བུ་དེ་རབ་ཏུ་ཤེས་པར་འགྱུར་བའི་སྐྱོན་མེད་པ་དག་ལ་ཞུགས་པ་དག་དང༌། བྱང་ཆུབ་སེམས་དཔའ་སེམས་
དཔའ་ཆེན་པོ་རྣམས་མ་གཏོགས་པར་སེམས་ཅན་གཞན་གང་དག་ཡོད་པ་དེ་དག་འདི་ལ་ཀུན་ཏུ་རྨོངས་པར་འགྱུར་རོ། །ཀཽ་ཌི་ནྱས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་

66-1-264b

འདས༑ འཇིག་རྟེན་ཐམས་ཅད་ལ་མངོན་པར་མི་དགའ་པའི་འདུ་ཤེས་དང༌། ཟས་ལ་མི་མཐུན་པའི་འདུ་ཤེས་བཤད་པར་གསོལ། བཙུན་པ་བདེ་བར་གཤེགས་པས་བཤད་པར་གསོལ།
དེ་ཐོས་པས་སེམས་ཅན་རྣམས་དགེ་བའི་རྩ་བ་རྣམ་པ་སྣ་ཚོགས་སྐྱེད་པར་འགྱུར་ལགས་སོ། །སེམས་ཅན་མ་རིག་པས་བསྒྲིབས་པ་རྣམས་དང༌། སྲེད་པའི་ཀུན་ཏུ་སྦྱོར་བ་ཅན་རྣམས་དང༌།
སྲེད་པའི་ལྟུང་བ་ཐོགས་པ་རྣམས་དང༌། འཁོར་བར་ཀུན་ཏུ་རྒྱུག་ཅིང་འཁོར་བ་རྣམས་ཀྱི་སྔོན་གྱི་མཐའ་མི་མངོན་ལགས་ཏེ། དེར་དེ་དག་མངོན་པར་དགའ་ལགས་སོ། །དེ་ཅིའི་སླད་དུ་
ཞེ་ན༑ ཟས་ཀྱི་ཀུན་ཏུ་སྦྱོར་བའི་རྒྱུ་དང༌། འཁྲིག་པ་དང་ལྡན་པའི་ཀུན་ཏུ་སྦྱོར་བའི་སླད་དུ་སྟེ་ཆོས་ཀྱི་ཚུལ་དེ་ལྟ་བུ་དེ་མ་ཐོས་པས་འགྲོ་བ་ལྔའི་འཁོར་བར་བྱིང་ཞིང་རྟག་ཏུ་སྡུག་བསྔལ་གྱིས་ཉེན་
པར་གནས་ལགས་སོ། །བཅོམ་ལྡན་འདས་ནི། སེམས་ཅན་ཐམས་ཅད་ལ་བདེ་བར་བཞེད་པ། སེམས་ཅན་ཐམས་ཅད་ལ་ཐུགས་བརྩེ་བ་ཐུགས་རྗེ་ཆེན་པོ་བརྙེས་པ་ལགས་ན། བཙུན་པ་བཅོམ་
ལྡན་འདས། དེ་བཞིན་གཤེགས་པ་ཡེ་ཤེས་དཔལ་བརྩེགས་རྒྱལ་པོ་དེས་གང་སྐྱེ་བོ་མང་པོ་ལ་སྨན་པ་དང༌། ལྷ་དང་མི་རྣམས་ཀྱི་བར་ལ་སྨན་པའི་སླད་དུ་བསྐུར་བ་སྨོན་པ་མ་མཆིས་
པ་དང་རྗེས་སུ་མཐུན་པའི་གཟུངས་སྔགས་ཀྱི་དོན་ཐམས་ཅད་ཡོངས་སུ་རྫོགས་པར་བཤད་པར་གསོལ། །བཙུན་པ་བཅོམ་ལྡན་འདས། འཇིག་རྟེན་ཐམས་ཅད་ལ་མངོན་པར་མི་དགའ་བའི་

66-1-265a

འདུ་ཤེས་བཤད་པར་གསོལ། སེམས་ཅན་རྣམས་ཀྱིས་དེ་ཐོས་པས་འདོད་པ་རྣམས་ལས་ལྡོག་པར་འགྱུར་ལགས་སོ། །བཙུན་པ་བཅོམ་ལྡན་འདས། ཟས་
ལ་མི་མཐུན་པའི་འདུ་ཤེས་བཤད་པར་གསོལ། དེ་ཐོས་པས་སེམས་ཅན་གང་དག་རོ་ལ་ཆུམས་པ་རྣམས་ལྡོག་པར་འགྱུར་ལགས་སོ། །སེམས་ཅན་གང་དག་གིས་འདོད་པ་རྣམས་
ཉེས་དམིགས་སུ་འཚལ་བ་དང༌། རོ་རྣམས་ལ་ཉེས་དམིགས་སུ་འཚལ་བའི་སེམས་ཅན་དེ་དག་འཁོར་བའི་ཕ་རོལ་ཏུ་དགའ་བ་དག་པ་དང༌། སྲིད་པའི་འཆིང་བ་ལས་གྲོལ་བར་
བལྟ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀཽ་ཌི་ནྱ། དེ་བཞིན་ནོ། །ཇི་སྐད་ཁྱོད་ཀྱིས་སྨྲས་པ་དེ་བཞིན་ཏེ། ཇི་ལྟར་བྱང་ཆུབ་སེམས་དཔའ་སྣང་བ་དཔལ་གྱི་སྙིང་
པོས་ང་ལ་ཡིད་ཆེས་པ་བརྗོད་པ་བཞིན་ལྷ་དང་བཅས་པའི་འཇིག་རྟེན་གྱི་མདུན་དུ་འཇིག་རྟེན་ཐམས་ཅད་མངོན་པར་མི་དགའ་བའི་འདུ་ཤེས་ངས་བཤད་པར་བྱའོ། །ཟས་ལ་མི་མཐུན་
པའི་འདུ་ཤེས་ཀྱང་ངས་བཤད་པར་བྱའོ། །ཀཽ་ཌི་ནྱ། དེའི་ཕྱིར་ཁྱོད་ཀྱིས་ཉོན་ལ་ཞེས་བྱ་བ་ནས་བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་སྩལ་ཏོ། །ཞེས་བྱ་བའི་བར་དུའོ།།
ཀཽ་ཌི་ནྱ༑ གང་དུ་མངོན་པར་མི་དགའ་བ་དེ་བསྐྱེད་པར་བྱ་བའི་འཇིག་རྟེན་གང་ཞེ་ན། འཇིག་རྟེན་ནི། གཉིས་ཏེ། སེམས་ཅན་གྱི་འཇིག་རྟེན་དང༌། འདུ་བྱེད་ཀྱི་འཇིག་རྟེན་ནོ། །

66-1-265b

དེ་ལ་སེམས་ཅན་གྱི་འཇིག་རྟེན་གང་ཞེ་ན། སེམས་ཅན་རྣམས་ཞེས་བྱ་བ་ནི། གང་དག་འགྲོ་བ་ལྔ་པོ་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་དང༌། ལྷ་དང༌། མི་རྣམས་ཀྱི་ནང་
དུ་སྐྱེས་པ་རྣམས་སོ། །འདོད་པའི་ཁམས་ན་ནི། སྲིད་པ་མངོན་པར་གྲུབ་པ་ཉི་ཤུའོ། །གཟུགས་ཀྱི་ཁམས་ན་ནི། བཅུ་དྲུག་གོ །གཟུགས་མེད་པའི་ཁམས་ན་ནི། སྲིད་པ་མངོན་པར་གྲུབ་པ་
བཞི་སྟེ༑ སེམས་ཅན་གྱི་འཇིག་རྟེན་ནི། དེ་ཙམ་མོ། །དེ་ལ་འདོད་པའི་ཁམས་ཀྱི་སྲིད་པ་མངོན་པར་གྲུབ་པ་ཉི་ཤུ་གང་ཞེ་ན། སེམས་ཅན་དམྱལ་བ་ཆེན་པོ་བརྒྱད་དེ། རེ་རེ་ལའང་འཁོར་
བཅུ་དྲུག་གོ །བརྒྱད་གང་ཞེ་ན། དུས་གསུམ་པའི་ཡང་སོས་ཞེས་བྱ་བ་འཁོར་བཅུ་དྲུག་པ་དང༌། ཐིག་ནག་དང༌། བསྡུས་གཞོམ་དང༌། དུ་འབོད་དང༌། དུ་འབོད་ཆེན་པོ་དང༌། ཚ་བ་དང༌།
རབ་ཏུ་ཚ་བ་དང༌། སེམས་ཅན་དམྱལ་བ་མནར་མེད་པ་ཞེས་བྱ་བ་འཁོར་བཅུ་དྲུག་པའོ། །སེམས་ཅན་གང་དག་ལུས་དང༌། ངག་དང༌། ཡིད་ཀྱིས་ཉེས་པར་སྤྱད་པའི་རྒྱུས་དེ་དག་ཏུ་སྐྱེས་
ཤིང་སྐྱེ་བར་འགྱུར་བ་དེ་དག་དེར་སྡུག་བསྔལ་གྱི་ཚོར་བ་རྩུབ་པ། མི་བཟད་པ། ཚ་བ། ཆེན་པོ་མྱོང་བར་འགྱུར་རོ། །དེ་དག་གིས་དེར་མིག་གིས་གཟུགས་གང་ཅི་མཐོང་ཡང་རུང༌། ཐམས་
ཅད་ཡིད་དུ་མི་འོང་བར་མཐོང་གི་ཡིད་དུ་འོང་བར་མ་ཡིན། ཡིད་དུ་མི་འཐད་པར་མཐོང་གི་ཡིད་དུ་འཐད་པར་མ་ཡིན། གཟུགས་མི་སྡུག་པར་མཐོང་གི་གཟུགས་སྡུག་པར་མ་ཡིན། གཟུགས་

66-1-266a

མི་ལེགས་པར་མཐོང་གི་གཟུགས་ལེགས་པར་མི་མཐོང་སྟེ། དེ་ལྟ་བས་ན། གཞི་དེས་དེ་དག་དེར་སྡུག་བསྔལ་གྱི་ཚོར་བ་རྩུབ་པ། མི་བཟད་པ། ཚ་བ་
ཆེན་པོ་མྱོང་བར་འགྱུར་རོ། །དེ་དག་གིས་དེར་སྣ་བས་སྒྲ་གང་ཅི་ཐོས་ཀྱང་རུང་ཞེས་བྱ་བ་ནས་སྣས་དྲི་གང་ཅི་མནམས་ཀྱང་རུང་ཞེས་བྱ་བ་དང༌། ལྕེས་རོ་གང་ཅི་མྱངས་ཀྱང་རུང་ཞེས་
བྱ་བ་དང༌། ལུས་ཀྱིས་རེག་བྱ་གང་ཅི་རེག་ཀྱང་རུང་ཞེས་བྱ་བ་དང༌། ཡིད་ཀྱིས་ཆོས་རྣམས་གང་ཅི་རྣམ་པར་ཤེས་ཀྱང་རུང་ཞེས་བྱ་བའི་བར་ཐམས་ཅད་ཡིད་དུ་མི་འོང་བར་ཡིན་གྱི་
ཡིད་དུ་འོང་བར་མ་ཡིན། ཡིད་དུ་མི་འཐད་པར་ཡིན་གྱི་ཡིད་དུ་འཐད་པ་མ་ཡིན། གཟུགས་མི་སྡུག་པར་ཡིན་གྱི་གཟུགས་སྡུག་པར་མ་ཡིན། གཟུགས་མི་ལེགས་པར་ཡིན་གྱི་
གཟུགས་ལེགས་པར་མ་ཡིན་ནོ། །ལུས་རབ་ཏུ་འབར་བ་དང༌། ལྕགས་ཀྱི་ཐུ་ལུམ་ཟ་བ་དང༌། ལྕགས་དང་ཟངས་འཐུང་བ་དག་ཡིན་ཏེ། གཞི་དེས་དེ་དག་དེར་སྡུག་བསྔལ་གྱི་
ཚོར་བ་རྩུབ་པ། མི་བཟད་པ། ཚ་བ། ཆེན་པོ་མྱོང་བར་འགྱུར་རོ། །ཇི་སྲིད་དུ་གང་འདིར་སྔོན་ཆད་མི་རྣམས་ཀྱི་ནང་དུ་མིར་གྱུར་པ་དང་མཐུན་པའི་ལུས་ཀྱིས་ཉེས་པར་སྤྱོད་པ་སྤྱད་པ་དང༌།
ངག་དང༌། ཡིད་ཀྱིས་ཉེས་པར་སྤྱོད་པ་སྤྱད་པ་དག་གི་སྡིག་པའི་ལས་དེ་ཟད་པར་མ་གྱུར་ཅིང་སྦྱངས་པར་མ་གྱུར་པ་དེ་སྲིད་དུ་དེ་དག་དེ་ནས་ཤི་འཕོ་བར་མི་འགྱུར་རོ། །ཀཽ་ཌི་ནྱ་ལྟོས།

66-1-266b

སེམས་ཅན་བདེ་བ་འདོད་པར་གྱུར་ལ་སྡུག་བསྔལ་དང་མི་མཐུན་པར་བྱེད་པ་སུ་ཞིག་སེམས་ཅན་དམྱལ་བ་དེ་ལ་དགའ་བར་སེམས་ཤིང་འདོད་པ་སྐྱེད་པར་བྱེད། འདི་ནི། ཉེས་པར་སྤྱད་པ་སྤྱོད་
པའི་འགྲོ་བ་དང་པོ་སྟེ། དེ་ལ་མཁས་པས་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། དེ་ལ་མཁས་པས་ཇི་ལྟར་དུད་འགྲོའི་སྐྱེ་གནས་ལ་མངོན་པར་མི་དགའ་བའི་འདུ་
ཤེས་བསྐྱེད་པར་བྱ་ཞེ་ན། ཀཽ་ཌི་ནྱ། དུད་འགྲོ་རྣམས་ཀྱི་ལུས་འདི་ལྟར་མཆོག་ཏུ་ཕྲ་མོ་ཐོབ་པ་དག་ཡོད་དེ། འདི་ལྟ་སྟེ། སྐྲའི་རྩེ་མོའི་མཐའ་ལྔ་བཅུའི་ཆར་ཕྱེ་བ་ཙམ་མོ། ཁ་ཅིག་ནི།
ཉི་ཟེར་གྱི་རྡུལ་ཙམ་མོ། །ཞེས་བྱ་བ་ནས་ཁ་ཅིག་ནི། རྒྱ་ཤུག་གི་ཚད་དོ། །ཞེས་བྱ་བའི་བར་དུའོ། ཁ་ཅིག་ནི། ལུས་དཔག་ཚད་ཁྲིའི་བར་དུ་ཐོབ་པ་དང༌། ཐོབ་པར་འགྱུར་བ་དག་གོ །ཁ་
ཅིག་གི་སྲོག་ནི། ཡུད་ཙམ་གཅིག་ཐུབ་བོ། །ཞེས་བྱ་བ་ནས་ཁ་ཅིག་གི་ཚེ་བསྐལ་པ་གཅིག་ཐུབ་བོ། །ཞེས་བྱ་བའི་བར་དུའོ། དེར་དེ་དག་ལ་ཆོས་བྱེད་པ་མེད་དོ། །དགེ་བ་བྱེད་པ་མེད་དོ། །དེར་དེ་
དག་ངོ་ཚ་ཤེས་པ་དང༌། ཁྲེལ་ཡོད་པ་སྤངས་པ་དག་དང༌། སྙིང་རྗེ་མེད་པར་ཞུགས་པ་དག་དང༌། སྙིང་བརྩེ་བ་མེད་པ་དག་དང༌། རྟག་པར་སྡུག་བསྔལ་གྱིས་གཟིར་བ་དག་དང༌། རྟག་ཏུ་
སྐྲག་པ་དག་དང༌། གཅིག་ལ་གཅིག་ཟ་བ་དག་དང༌། མི་དགེ་བའི་ལས་ཀྱི་ལམ་ཐམས་ཅད་དང་ཡང་དག་པར་ལྡན་པ་དག་དང༌། གཏི་མུག་གི་མུན་ཁྲོད་དུ་ཞུགས་པར་གྱུར་པས་ངན་

66-1-267a

འགྲོར་འགྲོ་བ་དག་དང༌། བདེ་འགྲོར་འགྲོ་བ་དག་ཀྱང་སྤྱོད་ཡུལ་མ་ཡིན་པ་ལ་དགེ་བའི་ལས་བྱེད་པར་སེམས་ཕྱིན་ཅི་ལོག་ཏུ་གྱུར་པ་དག་ཡིན་ནོ། །མཁས་
པ་སུ་ཞིག་དེ་ལྟ་བུའི་གཏི་མུག་གི་མུན་ཁྲོད་དུ་རྟག་པར་སྡུག་བསྔལ་གྱིས་གཟིར་བའི་དུད་འགྲོའི་སྐྱེ་གནས་དེ་ལ་དགའ་བར་སེམས་ཤིང་འདོད་པ་སྐྱེད་པར་བྱེད། འདི་ནི། ཉེས་པར་
སྤྱད་པ་སྤྱོད་པའི་འགྲོ་བ་གཉིས་པ་སྟེ། དེ་ལ་མཁས་པས་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། དེ་ལ་མཁས་པས་ཇི་ལྟར་ཡི་དྭགས་ཀྱི་འགྲོ་བའི་སྐྱེ་གནས་
ལའང་མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞེ་ན། ཀཽ་ཌི་ནྱ། གང་དག་གི་ལུས་མཐོ་གང་ཙམ་ཡོད་པའི་ཡི་དྭགས་དག་ཡོད་དེ། ཁ་ཅིག་ནི། མི་གང་ཙམ་མོ། ཁ་ཅིག་
ནི༑ དཔག་ཚད་སྟོང་ཡོད་པའི་བར་གྱི་ལུས་ཐོབ་ལ་དེ་དག་ཀྱང་གཅེར་བུ་དང༌། རྩུབ་པ་དག་དང༌། ནག་པོ་དག་དང༌། ལུས་མཆོག་ཏུ་སྐེམ་ཞིང་ཤ་ཁྲག་དང་བྲལ་བ་དག་དང༌། རྟག་
པར་བཀྲེས་ཤིང་སྐོམ་པས་གཟིར་བ་དག་དང༌། བཟའ་བཏུང་དང་བྲལ་བ་དག་དང༌། མེའི་དབུགས་རྡུབ་པ་དང་དབུགས་འབྱུང་བ་དག་དང༌། གཅིག་ལ་གཅིག་རབ་ཏུ་སྡང་བའི་སེམས་
དང་ལྡན་པ་དག་དང༌། སྙིང་རྗེ་མེད་པར་ཞུགས་པ་དག་དང༌། རྟག་པར་ལུས་དུབ་པ་དང༌། སྤྲིན་བསིལ་བ་དང་བྲལ་བ་དག་ཡིན་ནོ། །ཁ་ཅིག་གི་ཟས་ནི། ལྕགས་དང༌། ཟངས་ཡིན་

66-1-267b

ནོ༑ ༑ཁ་ཅིག་གི་ནི། ལྕགས་ཀྱི་ཐུ་ལུམ་རྣམས་སོ། །ཁ་ཅིག་གི་ནི། རྣག་ཁྲག་ཚ་བའོ། །ཁ་ཅིག་གི་ནི། རྡུལ་ཀུན་ཏུ་ཚ་བའོ། །ཁ་ཅིག་གི་ནི། ཕྱིས་ཀུན་ཏུ་ཚ་བའོ། །ཁ་ཅིག་གི་ནི། གཅིན་
བསྐོལ་བའོ། །ཁ་ཅིག་གི་ནི། རླུང་ཀུན་ཏུ་ཚ་བའོ། །ཁ་ཅིག་གི་ནི། རྩ་བ་དང༌། འདབ་མ་དང༌། མེ་ཏོག་དང༌། འབྲས་བུ་དང༌། ཤིང་ལས་བྱས་པའི་ཁ་ཟས་རབ་ཏུ་འབར་བའོ། །དེའང་
དཀའ་བས་རེས་འགའ་ནན་གྱིས་རྙེད་པར་འགྱུར་རོ། །ཡི་དྭགས་ཁ་ཅིག་གི་ཚེའི་ཚད་ནི། ལོ་སྟོང་ཐུབ་བོ། ཁ་ཅིག་གི་ཚེའི་ཚད་ནི། ལོ་སྟོང་ཕྲག་བརྒྱའི་བར་དུ་ཐུབ་སྟེ། རྟག་པར་བདེ་བ་
དང་བྲལ་བ་དག་དང༌། སྡུག་བསྔལ་གྱིས་གཟིར་བ་དག་དང༌། མ་རིག་པའི་མུན་པར་ཞུགས་པ་དག་ཡིན་ན། མཁས་པ་སུ་ཞིག་ཡི་དྭགས་རྣམས་ལ་དགའ་བ་སྐྱེད་པར་བྱེད། འདི་
ནི༑ ཉེས་པར་སྤྱོད་པ་སྤྱད་པའི་འགྲོ་བ་གསུམ་པ་སྟེ། ད་ལ་མཁས་པས་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། དེ་ལ་མཁས་པས་ཇི་ལྟར་མིའི་འཇིག་རྟེན་འདི་ལ་
མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞེ་ན། མིའི་འཇིག་རྟེན་འདི་ནི། སེམས་ཅན་རྣམས་སྡུག་བསྔལ་གྱིས་གཟིར་བ་དག་ཡིན་ཏེ། རྒ་བའི་སྡུག་བསྔལ་དང༌། ན་བའི་
སྡུག་བསྔལ་དང༌། འཆི་བའི་སྡུག་བསྔལ་དང༌། མི་སྡུག་པ་དང་བྲད་པའི་སྡུག་བསྔལ་དང༌། སྡུག་པ་དང་བྲལ་བའི་སྡུག་བསྔལ་དང༌། རྣམ་པ་སྣ་ཚོགས་ཡོངས་སུ་ཚོལ་བའི་སྡུག་

66-1-268a

བསྔལ་དང༌། འཁྲུག་པ་དང༌། ཁྲོ་བ་དང༌། ཕྲག་དོག་དང༌། སེར་སྣ་དང༌། ཕྲ་མ་སྨྲ་བ་དང༌། ཚིག་རྩུབ་པོ་སྨྲ་བ་དང༌། བརྣབ་སེམས་དང༌། གྲང་བ་
དང༌། དྲོ་བ་དང༌། གཅིག་ལ་གཅིག་ཀུན་ཏུ་གནོད་པར་བྱེད་པའི་སྡུག་བསྔལ་གྱིས་གཟིར་བ་དག་ཡིན། དུས་རྟག་ཏུ་མིའི་འཇིག་རྟེན་འདི་ན་སེམས་ཅན་རྣམས་འཆི་བ་རྗེས་སུ་
དྲན་པས་སྡུག་བསྔལ་དང༌། ཚེ་ཐུང་བ་ཉིད་ཀྱི་སྡུག་བསྔལ་དང༌། འཇིག་རྟེན་ཕ་རོལ་ཏུ་འགྲོ་བ་རྗེས་སུ་དྲན་པའི་སྡུག་བསྔལ་གྱིས་གཟིར་བ་དག་ཡིན་ན། མཁས་པ་སུ་ཞིག་
མིའི་འཇིག་རྟེན་ལ་འདོད་པ་སྐྱེད་པར་བྱེད་ཅིང་དགའ་བར་སེམས། འདི་ནི། སྤེལ་མའི་འགྲོ་བ་བཞི་པ་སྟེ། དེ་ལ་མཁས་པས་མངོན་པར་མི་དགའ་བའི་འདུ་ཤེས་བསྐྱེད་པར་
བྱའོ༑ ༑ཀཽ་ཌི་ནྱ། དེ་ལ་མཁས་པས་ཇི་ལྟར་ལྷའི་འཇིག་རྟེན་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞེ་ན། འདོད་པ་ན་སྤྱོད་པའི་ལྷ་དྲུག་པོ་དེ་དག་ནའང་སེམས་
ཅན་རྣམས་འདོད་པ་ལ་སྲེད་པའི་སྡུག་བསྔལ་རྣམས་ཀྱིས་གཟིར་བ་དག་ཡིན། འགེད་པ་དང༌། ལོངས་སྤྱོད་དང༌། ཉེ་བར་སྤྱོད་པའི་སྡུག་བསྔལ་རྣམས་ཀྱིས་གཟིར་བ་དག་
ཡིན༑ སྔོན་ཆད་དགེ་བའི་རྩ་བ་བསགས་པ་མཐར་གྱིས་ཡོངས་སུ་ཟད་པའི་སྡུག་བསྔལ་རྣམས་ཀྱིས་གཟིར་བ་དག་ཡིན། ཡོངས་སུ་ཚོལ་བའི་སྡུག་བསྔལ་རྣམས་ཀྱིས་གཟིར་བ་

66-1-268b

དག་མིན། སྡུག་པ་དང་བྲལ་བའི་སྡུག་བསྔལ་རྣམས་ཀྱིས་གཟིར་བ་དག་ཡིན། བསོད་ནམས་ཡོངས་སུ་ཟད་པས་འཆི་འཕོ་བའི་སྡུག་བསྔལ་རྣམས་ཀྱིས་གཟིར་བ་དག་ཡིན། ཡང་
དང་ཡང་དུ་ངན་སོང་གི་སྡུག་བསྔལ་རྣམས་ཀྱིས་གཟིར་བ་དག་ཡིན་ཏེ། འདི་ནི། འདོད་པ་ན་སྤྱོད་པའི་ལྷ་རྣམས་ལ་མངོན་པར་མི་དགའ་བའི་འདུ་ཤེས་ལྔ་པ་ཡིན་ནོ། །འདི་ནི། རྣམ་
པ་ལྔ་པ་ཡིན་ཏེ། མཁས་པས་འདོད་པའི་ཁམས་འདི་ཐམས་ཅད་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། དེ་ལ་མཁས་པས་ཇི་ལྟར་གཟུགས་ན་སྤྱོད་པའི་
ལྷ་རྣམས་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞེ་ན། སེམས་ཅན་གང་དག་གཟུགས་ན་སྤྱོད་པ་བཅུ་དྲུག་ཡོད་པ་དེ་དག་ཀྱང་ལྷའི་རིས་རྣམས་ཀྱི་ནང་ན་འཇིག་རྟེན་པའི་
བསམ་གཏན་དག་སྒོམ་པར་བྱེད་དེ། དེ་དག་ཐམས་ཅད་ཟག་པ་དང་བཅས་པའི་སྡུག་བསྔལ་རྣམས་ཀྱིས་ཡོངས་སུ་མ་གྲོལ་བ་ཡིན། སྡུག་བསྔལ་མང་པོས་གཟིར་བ་ཡིན། ལྷག་
མ་དང་བཅས་པའི་འགྲོ་བ་ཉིད་ཀྱི་སྡུག་བསྔལ་རྣམས་ཀྱིས་གཟིར་བ་ཡིན། ཕ་རོལ་ལ་མི་ལྟ་བ་རྣམས་ཡིན། ངེས་པར་འབྱུང་བར་མི་ལྟ་བ་རྣམས་ཡིན། ངན་སོང་གི་སྡུག་བསྔལ་རྣམས་
ལས་ཡོངས་སུ་མ་གྲོལ་བ་ཡིན་ཏེ། སྡུག་བསྔལ་དེ་དག་གིས་གཟིར་བ་ཡིན་ན། མཁས་པ་སུ་ཞིག་དེ་དག་ལ་དགའ་བར་སེམས་ཤིང་འདོད་པ་སྐྱེད་པར་བྱེད། མཁས་པས་དེ་ལྟར་གཟུགས་

66-1-269a

ཀྱི་ཁམས་དེ་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །གཞན་ཡང་གཟུགས་ཀྱི་ཁམས་དེ་ན་སེམས་ཅན་གང་དག་ཟག་པ་མེད་པའི་
བསམ་གཏན་དང་ཡང་དག་པར་ལྡན་ཞིང་ཡོངས་སུ་གྲོལ་བ་མ་ཡིན་པར་གནས་པ་ལ་འཕགས་པའི་ལམ་གྱི་ཚེ་སྡུག་བསྔལ་རྣམས་ཀྱིས་གཟིར་བ་ཡིན་ཞིང༌། དེ་ཡོངས་སུ་རྫོགས་
པ་ཀུན་ཏུ་ཚོལ་བའི་སྡུག་བསྔལ་རྣམས་ཀྱིས་གཟིར་བ་ཡིན། ས་མ་ལུས་པ་ཐམས་ཅད་ཀྱི་ཏིང་ངེ་འཛིན་ལ་དབང་མི་བྱེད་པའི་སྡུག་བསྔལ་རྣམས་ཀྱིས་གཟིར་བ་དག་ཡིན་ཏེ། དེ་དག་
རང་རྒྱལ་བ་དང་ཐུན་མོང་པའི་ཏིང་ངེ་འཛིན་ལ་དབང་སྒྱུར་བ་མེད་པ་ཉིད་ཀྱི་སྡུག་བསྔལ་རྣམས་ཀྱིས་གཟིར་བ་ཡིན་ནོ། །དེ་དག་དེ་བཞིན་གཤེགས་པའི་སྤྱོད་ཡུལ་ལ་དབང་སྒྱུར་བ་
མེད་པ་ཉིད་ཀྱི་སྡུག་བསྔལ་རྣམས་ཀྱིས་གཟིར་བ་ཡིན་ནོ། །དེ་ན་གང་དག་མགོ་མཉམ་དུ་ཡོངས་སུ་མྱ་ངན་ལས་འདས་པར་བྱེད་པ་དེ་དག་ཐམས་ཅད་སྡུག་བསྔལ་དེ་རྣམས་ཀྱིས་
གཟིར་བ་ཡིན་ནོ། །མཁས་པས་དེ་ལྟར་གཟུགས་ཀྱི་ཁམས་དེ་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། དེ་ལ་མཁས་པས་ཇི་ལྟར་གཟུགས་མེད་པའི་
ཁམས་ལ་མངོན་པར་མི་དགའ་བའི་འདུ་ཤེས་པ་སྐྱེད་པར་བྱ་ཞེ་ན། གཟུགས་མེད་པའི་རིས་ཀྱི་ལྷའི་གནས་བཞི་པོ་དེ་དག་ནའང་སེམས་ཅན་རྣམས་ཟག་པ་དང་བཅས་པའི་ཏིང་ངེ་

66-1-269b

འཛིན་རྣམས་དང་ལྡན་པ་ཡིན་ཏེ། དེ་དག་ཐམས་ཅད་ཟག་པ་དང་བཅས་པའི་སྡུག་བསྔལ་རྣམས་ལས་ཡོངས་སུ་མ་གྲོལ་བ་དག་ཡིན། སྡུག་བསྔལ་དེ་རྣམས་ཀྱིས་གཟིར་བ་དག་ཡིན།
དེ་དག་སློབ་པ་དང་མི་སློབ་པའི་ས་ཐམས་ཅད་ལ་དབང་སྒྱུར་བ་མེད་པ་དག་ཡིན། སྡུག་བསྔལ་དེ་རྣམས་ཀྱིས་གཟིར་བ་དག་ཡིན། ཆོས་མི་ཐོས་པའི་སྡུག་བསྔལ་རྣམས་ཀྱིས་གཟིར་བ་
དག་ཡིན། སྲེད་པ་ཐམས་ཅད་གཏན་དུ་བཅད་པ་ལ་དབང་སྒྱུར་བ་མེད་པ་ཉིད་ཀྱི་སྡུག་བསྔལ་རྣམས་ཀྱིས་གཟིར་བ་དག་ཡིན། དེ་ནས་འཆི་འཕོ་བའི་ཆོས་ཀྱི་རྣམ་པ་དང༌། ལྷག་མ་དང་
བཅས་པར་འགྲོ་བ་ཉིད་ཀྱི་སྡུག་བསྔལ་རྣམས་ཀྱིས་གཟིར་བ་དག་ཡིན། ངན་སོང་ཐམས་ཅད་ཀྱི་སྡུག་བསྔལ་རྣམས་ལས་ཡོངས་སུ་མ་གྲོལ་བ་དག་ཡིན་ནོ། །སྡུག་བསྔལ་དེ་རྣམས་
ཀྱིས་གཟིར་བ་དག་ཡིན་ཏེ། མཁས་པས་དེ་ལྟར་གཟུགས་མེད་པའི་ཁམས་དེ་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱའོ། །རྣམ་པ་བརྒྱད་པོ་དེ་དག་གིས་སྲིད་པ་གསུམ་གྱི་བཙོན་
ར་ཐམས་ཅད་དུ་སྲིད་པ་མངོན་པར་གྲུབ་པ་ཡིན་ནོ། །མཁས་པས་དེ་ལྟ་བུ་དང་ཡང་དག་པར་ལྡན་པའི་མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞིང་འདུན་པ་དྲག་པོས་འཕགས་
པའི་ལམ་ཡན་ལག་བརྒྱད་པ་བསྒོམ་པར་བྱ་སྟེ། ཀཽ་ཌི་ནྱ། འདི་ནི། འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་སོ། །འདུ་བྱེད་ཀྱི་འཇིག་རྟེན་ལ་མངོན་པར་མི་དགའ་བའི་

66-1-270a

འདུ་ཤེས་གང་ཞེ་ན། འདུ་བྱེད་གསུམ་ཞེས་བྱ་སྟེ། འདི་ལྟ་སྟེ། ལུས་ཀྱི་འདུ་བྱེད་དང༌། ངག་གི་འདུ་བྱེད་དང༌། ཡིད་ཀྱི་འདུ་བྱེད་དོ། །དེ་ལ་ལུས་ཀྱི་
འདུ་བྱེད་གང་ཞེ་ན། དབུགས་རྡུབ་པ་དང༌། དབུགས་འབྱུང་བ་རྣམས་ནི། ལུས་ཀྱི་འདུ་བྱེད་རྣམས་ཞེས་བྱའོ། །དེ་ལ་ངག་གི་འདུ་བྱེད་གང་ཞེ་ན། རྟོག་པ་དང༌། དཔྱོད་པ་རྣམས་ནི་
ངག་གི་འདུ་བྱེད་རྣམས་ཞེས་བྱའོ། །དེ་ལ་ཡིད་ཀྱི་འདུ་བྱེད་རྣམས་གང་ཞེ་ན། རྣམ་པར་ཤེས་པ་དང༌། སེམས་པའོ། །འདི་དག་ནི། ཡིད་ཀྱི་འདུ་བྱེད་རྣམས་ཞེས་བྱའོ། །འདུ་བྱེད་
གསུམ་པོ་འདི་དག་ནི། སེམས་ཅན་རྣམས་ཀྱི་མཚན་ཉིད་མཉམ་པ་རྣམས་སོ། །མཁས་པས་ཇི་ལྟར་འདུ་བྱེད་རྣམས་ལ་མངོན་པར་མི་དགའ་བའི་འདུ་ཤེས་བསྐྱེད་པར་བྱ་ཞེ་ན། མཁས་
པས་གང་དབུགས་རྡུབ་པ་དང༌། དབུགས་འབྱུང་བ་རྣམས་ཀྱི་མཚན་མ་ལ་གསར་པ་དང༌། རྙིང་པའི་ཚུལ་དང༌། བསིལ་བའི་རྣམ་པ་དང༌། དྲོ་བའི་རྣམ་པ་དང་མི་མཐུན་པའི་ཚུལ་
གྱིས་ཉེ་བར་རྟོག་པར་བྱའོ། །ལུས་འབྱུང་བ་ཐམས་ཅད་ཀྱི་དབུགས་རྡུབ་པ་དང༌། ལུས་ཐམས་ཅད་ཀྱི་དབུགས་འབྱུང་བ་དང༌། རྨའི་སྒོ་རྣམས་ཀྱི་མཚན་མ་ལའང་ཉེ་བར་བརྟགས་
ནས་འདུ་བྱེད་འདི་རྣམས་ནི། མ་བྱུང་བ་ལས་ཡང་དག་པར་བྱུང་བ་དག་གོ །བྱུང་ནས་མེད་པར་གྱུར་པ་དག་གོ །ཐམས་ཅད་གློག་ལྟ་བུ་དག་གོ་སྙམ་ཞིང་ཐམས་ཅད་དུ་ཟད་

66-1-270b

པར་འདུ་ཤེས་པར་ཡིད་ལ་བྱེད་ཅིང་དངོས་པོ་མེད་པར་འདུ་ཤེས་པར་ཡིད་ལ་བྱེད་དོ། །གང་དུ་ཐ་དད་པར་རྟོག་པར་བྱེད་ན་རྣམ་པར་རྟོག་པ་ཐམས་ཅད་འབྱུང་སྟེ། རྟོག་པ་རྣམས་ལ་ཟད་
པའི་འདུ་ཤེས་དང༌། དངོས་པོ་མེད་པའི་འདུ་ཤེས་འབྱུང་ངོ༌། །ཆོས་དེ་ཉིད་ལ་གང་བསིལ་བའི་འདུ་ཤེས་དང༌། དྲོ་བའི་འདུ་ཤེས་དང༌། མི་མཐུན་པའི་འདུ་ཤེས་དང༌། དེ་བཞིན་
དུ་གསར་པ་དང༌། རྙིང་པའི་འདུ་ཤེས་ཀྱང་རུང་འདུ་ཤེས་དང༌། སེམས་པ་དེ་དག་ལས་འབྱུང་སྟེ། ཐམས་ཅད་དུ་ཟད་པར་འདུ་ཤེས་པ་དང༌། དངོས་པོར་འདུ་ཤེས་པར་འགྱུར་རོ། །
དེ་འདུ་བྱེད་ཐམས་ཅད་ལ་ཟད་པར་འདུ་ཤེས་པ་དང༌། འཇིག་པར་འདུ་ཤེས་པ་དང༌། འདོད་ཆགས་དང་བྲལ་བར་འདུ་ཤེས་པ་དང༌། འགོག་པ་ལ་དམིགས་པར་འདུ་ཤེས་པར་འགྱུར་
རོ༑ ༑དེ་འདུ་བྱེད་ཐམས་ཅད་ཀྱི་སྔོན་གྱི་མཐའ་དང༌། ཕྱི་མའི་མཐའ་མཐོང་བས་ཐམས་ཅད་དུ་ཟད་པར་འདུ་ཤེས་པ་ཞེས་བྱ་བ་ནས་འགོག་པ་ལ་དམིགས་པར་འདུ་ཤེས་པའི་བར་དུ་འགྱུར་རོ། །
སུས་དེ་ལྟར་འདུ་བྱེད་རྣམས་ལ་དམིགས་པ་ཤིན་ཏུ་ཡོངས་སུ་སྦྱང་བ་བྱས་པར་གྱུར་པ་དེ་འདུ་བྱེད་ཐམས་ཅད་ལ་མི་བརྟན་པར་འདུ་ཤེས་པ་དང༌། རབ་ཏུ་འཇིག་པར་འདུ་ཤེས་པ་དང༌། ཡིད་མི་
བརྟན་པར་འདུ་ཤེས་པ་དང༌། མི་རྟག་པར་འདུ་ཤེས་པ་དང༌། དངོས་པོ་མེད་པར་འདུ་ཤེས་པ་དང༌། བདག་མེད་པར་འདུ་ཤེས་པར་འགྱུར་རོ། །དེ་ལྟ་བུར་ཡང་དག་པར་བརྩོན་པའི་སེམས་

66-1-271a

དང་ལྡན་པ་དེ་ཡང་དག་པ་ཇི་ལྟ་བ་བཞིན་ཤེས་ནས་འདུ་བྱེད་ཐམས་ཅད་ལ་མངོན་པར་མི་དགའ་བའི་འདུ་ཤེས་པར་འགྱུར་རོ། །དེ་བཞིན་དུའང་སོ་སོར་བརྟགས་
པའི་འགོག་པ་ལ་དམིགས་པའམ་སོ་སོར་བརྟགས་པ་མ་ཡིན་པའི་འགོག་པ་ལ་དམིགས་པས་དུས་གསུམ་ལ་རྗེས་སུ་སེམས་པར་བྱེད། ཀུན་ཏུ་སྤྱོར་བ་ཐམས་ཅད་སྤོང་བར་བྱེད། མཐོང་
བ་རྣམ་པར་དག་པར་བྱེད། འཁོར་བའི་རྒྱུན་སྤོང་བར་བྱེད་ཅིང་ཡང་དག་པ་ཉིད་སྐྱོན་མེད་པར་ཞུགས་ནས་རྒྱུན་དུ་ཞུགས་པའི་འབྲས་བུ་ཐོབ་པར་བྱེད་དོ། །ཀཽ་ཌི་ནྱ། མཁས་པ་ནི། དེ་ལྟར་
རྣམ་པ་ཐམས་ཅད་དུ་འདུ་བྱེད་ཀྱི་འཇིག་རྟེན་ལ་མངོན་པར་མི་དགའ་བའི་འདུ་ཤེས་སྐྱེད་པར་བྱེད་དོ། །ཀཽ་ཌི་ནྱ། འདི་ནི། མངོན་པར་མི་དགའ་བའི་འདུ་ཤེས་ཀྱི་སྦྱོར་བའི་དམིགས་
པའོ༑ ༑དེ་ལ་ཆོས་གོས་ལ་མི་མཐུན་པའི་འདུ་ཤེས་གང་ཞེ་ན། ཀཽ་ཌི་ནྱ། མཁས་པས་གང་གི་ཚེ་ཆོས་གོས་མཐོང་ངམ། རེག་གམ། ཤམ་ཐབས་སུ་བྱེད་དམ། གྱོན་པར་བྱེད་
དམ༑ བཞག་གམ། སྦས་ཀྱང་རུང་སྟེ། དེ་ཐམས་ཅད་དུ་འདི་ནི། མིའི་པགས་པའོ། །དེ་ལ་ཁྲག་གིས་བསྐུས་པའོ། །ཁྲག་འཛག་པའོ། །མཆོག་ཏུ་དྲི་མི་ཞིམ་པའོ། །ཐམས་ཅད་ཀྱིས་
སྐྱོན་དུ་བགྲང་བར་བྱའོ། །སྲིན་བུ་དང་སྦྲང་བུས་གང་བའོ། མཛངས་པ་རྣམས་ཀྱིས་མངོན་པར་དགའ་བར་བྱ་བ་མ་ཡིན་པའོ། །ཞེས་དེ་ལྟ་བུར་འདུ་ཤེས་པར་འགྱུར་རོ། །མཁས་པ་

66-1-271b

དེ་ལྟར་ཆོས་གོས་ལ་མངོན་པར་མི་དགའ་བའི་འདུ་ཤེས་བསྐྱེད་དོ། །ཀཽ་ཌི་ནྱ། མཁས་པས་ཇི་ལྟར་ཟས་ལ་མི་མཐུན་པའི་འདུ་ཤེས་བསྐྱེད་པར་བྱ་ཞེ་ན། མཁས་པས་གང་ཟས་བླངས་པར་གྱུར་
ན་དེ་ཟས་འདིའང་ནང་གྲོལ་ལོ། །སྐྲ་དང་པགས་པ་མེད་ཅིང་རྣག་དང་ཁྲག་གིས་བསྐུས་པ་སྲིན་བུ་དང༌། སྦྲང་བུས་ཡོངས་སུ་བསྐོར་བའོ། །སྣོད་འདི་ནི། མི་མགོའི་ཐོད་པ་མཆོག་ཏུ་དྲི་ད་བ་སྐྱོན་
དུ་བགྲང་བར་བྱའོ། །ཞེས་དེ་ལྟ་བུར་འདུ་ཤེས་བསྐྱེད་དེ། གལ་ཏེ་འབྲས་ཆན་ཞིག་ལེན་ན། མི་རོ་སྲིན་བུས་གང་བའོ། །ཞེས་དེ་ལྟ་བུར་འདུ་ཤེས་པར་འགྱུར་རོ། །གལ་ཏེ་ཆུ་ཞིག་ལེན་ན། དེ་
འདི་ནི། མིའི་ཁྲག་མཆོག་ཏུ་སྐྱོན་དུ་བགྲང་བར་བྱའོ། །ཞེས་བྱ་བ་དང༌། དེ་བཞིན་དུ་ཕྱེ་མ་ལ་འདི་ནི། མིའི་རུས་པའི་ཕྱེ་མའོ། །ཞེས་བྱ་བ་དང༌། དེ་བཞིན་དུ་ཁུར་སྐྱལ་འདི་ནི། མིའི་
པགས་པའོ། །ཞེས་དེ་ལྟར་འདུ་ཤེས་པར་འགྱུར་རོ། །དེ་བཞིན་དུ་ཤ་ཁུ་དང༌། ཐུག་པ་དང༌། ཚོད་མ་དང༌། སྲན་ཚོད་ཀྱང་རུང་སྟེ། དེ་ལ་འདི་ནི། མིའི་ཁྲག་གོ །འདི་ནི། མིའི་ཀླད་པའོ། །
ཞེས་བྱ་བ་དང༌། དེ་བཞིན་དུ་སྔ་སྔོ་ལ་འདི་ནི། མིའི་སྐྲའོ། །འདི་ནི། མིའི་སོའོ། །ཞེས་བྱ་བ་དང༌། དེ་བཞིན་དུ་ཤ་ལ་འདི་ནི། མིའི་ཤའོ། །ཞེས་བྱ་བ་དང༌། དེ་བཞིན་དུ་ལི་ཁ་ར་དང༌། བུ་
རམ་དང༌། རྒུན་ཆང་དང༌། བལ་པོ་སེའུའི་ཁུ་བ་ལ་འདི་ནི། མིའི་ཁྲག་གོ །མིའི་ཀླད་པའོ། །མིའི་བད་ཀན་ནོ། །མིའི་རུས་པའི་རྐང་ངོ༌། །ཞེས་བྱ་བ་དེ་ལྟ་བུར་འདུ་ཤེས་སྐྱེད་དེ། ཀཽ་ཌི་ནྱ།

66-1-272a

མཁས་པས་དེ་ལྟར་ཟས་ལ་མི་མཐུན་པའི་འདུ་ཤེས་བསྐྱེད་པར་བྱའོ། །ཀཽ་ཌི་ནྱ། མཁས་པས་ཇི་ལྟར་ཁྱིམ་མམ། གནས་ཁང་ངམ། ཁང་པ་བརྩེགས་
མར་འཇུག་པའི་ཚེ་འཇིགས་པའི་འདུ་ཤེས་བསྐྱེད་པར་བྱ་ཞེ་ན། གྲོང་ཁྱེར་ཆེན་པོ་སྒོ་བཞི་པ་འདིར་ཞུགས་པས་བདག་སྐྲག་གོ །འཇུག་པ་ན་ཤིང་ལ་མིར་འདུ་ཤེས་པ་དང༌། འཇིམ་
པ་ལ་མིའི་ཤར་འདུ་ཤེས་པ་དང༌། རི་མོ་ལ་མིའི་ཁྲག་ཏུ་འདུ་ཤེས་པ་དང༌། མལ་ཆ་ལ་མིའི་པགས་པ་ཉིད་དུ་འདུ་ཤེས་པ་དང༌། སྟན་ལ་མིའི་རུས་གོང་གི་ཕུང་པོའམ། མི་རོར་བྱིན་
གྱིས་རློབ་པར་བྱེད་པ་དེ་ལྟ་བུར་འདུ་ཤེས་པ་འཇུག་པར་བྱའོ། །རྩིའི་རྣམ་པ་དེ་ལྟ་བུ་ལ་སོ་སོར་སྟེན་པར་བྱེད་ནའང་ཆོས་དེ་དག་ཡིད་ལ་བྱའོ། །ཀཽ་ཌི་ནྱ། མཁས་པ་དེ་ལྟ་བུར་འདུ་ཤེས་
པ་ནི༑ འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་ཐོབ་པར་འགྱུར་རོ། །སུ་འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་པར་འགྱུར་བ་དེ་ཡོན་
ཏན་དང༌། ཕན་ཡོན་ཅི་ཐོབ་ཅེ་ན། དེ་རྗེས་སུ་མཐུན་པའི་བཟོད་པ་གསུམ་ཐོབ་པར་འགྱུར་རོ། །གསུམ་གང་ཞེ་ན། སྨོན་པ་མེད་པ་དང་རྗེས་སུ་མཐུན་པའི་བཟོད་པ་དང༌། སྟོང་པ་
ཉིད་དང་རྗེས་སུ་མཐུན་པའི་བཟོད་པ་དང༌། མཚན་མ་མེད་པ་དང་རྗེས་སུ་མཐུན་པའི་བཟོད་པའོ། །འཇིག་རྟེན་གྱི་བཟོད་པ་གསུམ་པོ་དེ་དག་ཐོབ་པས་ཕན་ཡོན་ཐོབ་པར་བྱེད་དེ། དེའི་

66-1-272b

སེམས་སྟོང་པ་ཉིད་ཀྱི་ལྟ་བ་ལ་འཇུག་པར་བྱེད་དོ། །དེ་སྐྱེ་བ་དང་འཇིག་པའི་ཚུལ་གྱིས་མངོན་པར་འདུ་བྱེད་པ་མེད་པ་ལ་ཡིད་འཇུག་པར་བྱེད་དོ། །དེ་ཕུང་པོའི་རང་བཞིན་ལ་མི་རྟགས་དང༌།
སྡུག་བསྔལ་བ་དང༌། སྟོང་པ་ཉིད་དང༌། བདག་མེད་པའི་སྟོང་པ་ཉིད་ཡང་དག་པར་རྗེས་སུ་མཐོང་ངོ༌། །ཁམས་རྣམས་ཞེས་བྱ་བ་ནས་སྐྱེ་མཆེད་རྣམས་ཞེས་བྱ་བའི་བར་ཡང་དག་པར་
རྗེས་སུ་མཐོང་ངོ༌། །བདེན་པ་རྣམས་ཞེས་བྱ་བའི་བར་དང༌། རྟེན་ཅིང་འབྲེལ་པར་འབྱུང་བ་ཞེས་བྱ་བའི་བར་ལ་ཆོས་ཐམས་ཅད་ཀྱི་རང་བཞིན་དང༌། མི་རྟག་པ་ཉིད་ཡང་དག་པར་རྗེས་སུ་
མཐོང་ངོ༌། །སྡུག་བསྔལ་བ་ཉིད་དང་བདག་མེད་པ་ཉིད་ཀྱི་སྟོང་པ་ཉིད་ཡང་དག་པར་རྗེས་སུ་མཐོང་ངོ༌། །དེ་རྒྱུན་དུ་ཞུགས་པའི་འབྲས་བུ་འཐོབ་བོ། །ཞེས་བྱ་བ་ནས་དགྲ་བཅོམ་པ་ཉིད་ཀྱི་
བར་འཐོབ་སྟེ། ཀཽ་ཌི་ནྱ། འདི་ནི། མི་སློབ་པའི་རྣམ་པར་གྲོལ་བ་མཉམ་པར་བཞག་པའོ། །ཀཽ་ཌི་ནྱ། འཇིག་རྟེན་ཐམས་ཅད་ལ་མངོན་པར་མི་དགའ་བའི་འདུ་ཤེས་འདི་ནི། སེམས་
ཅན་རྣམས་ཀྱི་གཅེས་སྤྲས་བྱེད་པའོ། །འདོད་པའི་འདོད་ཆགས་ཐམས་ཅད་ཡང་དག་པར་སྤོང་བར་བྱེད་པའོ། །གཟུགས་ཀྱི་འདོད་ཆགས་ཐམས་ཅད་དང༌། གཟུགས་མེད་པའི་འདོད་
ཆགས་ཐམས་ཅད་ཡང་དག་པར་སྡོང་བར་བྱེད་པའོ། །ང་རྒྱལ་དང༌། རྒོད་པ་དང༌། ཐེ་ཚོམ་དང༌། མ་རིག་པའི་མུན་པ་ཐམས་ཅད་སྤོང་བར་བྱེད་པའོ། །ལྷག་མ་མེད་པའི་སའི་བར་ལ་

66-1-273a

འཇོག་པར་བྱེད་པའོ། །དོན་ཐམས་ཅད་ཡོངས་སུ་རྫོགས་པ་སྨོན་པ་མེད་པ་དང་རྗེས་སུ་མཐུན་པའི་གཟུགས་སྔགས་དེ་བཞིན་གཤེགས་པ་ཡེ་ཤེས་
དཔལ་བརྩེགས་རྒྱལ་པོས་གང་ང་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སྣང་བ་དཔལ་གྱི་སྙིང་པོའི་ལག་ནས་བསྐུར་ཞིང༌། འདུས་པ་ཆེན་པོ་འདི་ལ་ངས་བཤད་པ་ལ་
དད་པ་སྦྱིན་པར་མཛད་པ་འདི་ནི། མཐུ་ཆེ་བ། ཕན་ཡོན་ཆེ་བའོ། །འདོད་པའི་འདོད་ཆགས་ཐམས་ཅད་དང༌། གཟུགས་ཀྱི་འདོད་ཆགས་ཐམས་ཅད་དང༌། གཟུགས་མེད་པའི་
འདོད་ཆགས་ཐམས་ཅད་ཡང་དག་པར་ཟད་པར་བྱེད་པའོ། །ང་རྒྱལ་ཐམས་ཅད་ཡང་དག་པར་ཟད་པར་བྱེད་པའོ། །ཟད་པ་ཤེས་པ་དང༌། མི་སྐྱེ་བ་ཤེས་པའི་བར་དུ་བྱེད་པའོ། །མི་
སྐྱེ་བའི་ཡེ་ཤེས་མཐོང་བར་བྱེད་པའོ། །མ་རིག་པའི་མུན་པའི་ཕུང་པོ་ཐམས་ཅད་རབ་ཏུ་འཇོམས་པར་བྱེད་པའོ། །རྣམ་པར་འཇིག་པར་བྱེད་པའོ། །སྡུག་བསྔལ་གྱི་ཁུར་ཐམས་ཅད་
འདོར་བར་བྱེད་པའོ། །བདུད་རྣམས་ཚར་གཅོད་པར་བྱེད་པའོ། །ཕས་ཀྱི་རྒོལ་བ་རྣམས་ཕམ་པར་བྱེད་པའོ། །ལྷ་ཐམས་ཅད་དགའ་བར་བྱེད་པའོ། །གནོད་སྦྱིན་ཐམས་ཅད་
མགུ་བར་བྱེད་པའོ། །ལྷ་མ་ཡིན་རྣམས་རྣམ་པར་འཇོམས་པར་བྱེད་པའོ། །རྣམ་མཁའ་ལྡིང་རྣམས་དབང་བར་བྱེད་པའོ། །མི་འམ་ཅི་རྣམས་དད་པར་བྱེད་པའོ། །ལྟོ་འཕྱེ་ཆེན་པོ་རྣམས་

66-1-273b

དངང་བར་བྱེད་པའོ། །ཕས་ཀྱི་རྒོལ་བ་རྣམས་ངེས་པར་ཐུལ་བར་བྱེད་པའོ། །རྒྱལ་རིགས་རྣམས་མངོན་པར་དད་པར་བྱེད་པའོ། །བྲམ་ཟེ་རྣམས་འཇུག་པར་བྱེད་པའོ། །རྗེའི་རིགས་རྣམས་
དགའ་བར་བྱེད་པའོ། །དམངས་རིགས་རྣམས་མཆོག་ཏུ་དགའ་བར་བྱེད་པའོ། །བུད་མེད་རྣམས་འདོད་ཆགས་དང་བྲལ་བར་བྱེད་པའོ། །མང་དུ་ཐོས་པ་རྣམས་སྐྱོ་བར་བྱེད་པའོ། །
རྣལ་འབྱོར་སྤྱོད་པ་རྣམས་མངོན་པར་དགའ་བར་བྱེད་པའོ། །འཇིག་རྟེན་ཐམས་ཅད་རབ་ཏུ་ཞི་བར་བྱེད་པའོ། །འཐབ་པ་དང༌། འཐབ་མོ་དང༌། མུ་གེ་དང༌། ནད་དང༌། དུས་མ་ཡིན་པའི་ཕ་
རོལ་གྱི་དམག་ཚོགས་དང༌། དུས་མ་ཡིན་པའི་རླུང་དང༌། ཆར་པ་དང༌། ཆུ་བོ་དང༌། གྲང་བ་དང༌། དྲོ་བ་དང༌། ཁ་བ་དང༌། ཚ་བ་དང༌། རྩུབ་པ་དང༌། རོ་མི་ཟོ་བ་དང༌། རེག་པར་དཀའ་
པའི་དངོས་པོ་ཐམས་ཅད་རྣམ་པར་ཞི་བར་བྱེད་པའོ། །ཆོས་ཀྱི་ཚུལ་འབར་བར་བྱེད་པའོ། །དཀོན་མཆོག་གསུམ་གྱི་གདུང་རྒྱུན་མི་འཆད་པར་བྱེད་པའོ། །སངས་རྒྱས་ཀྱི་བསྟན་པ་སྟོན་
པར་བྱེད་པའོ། །འཁོར་བས་སྐྲག་པ་རྣམས་དབུགས་འབྱིན་པར་བྱེད་པ་སྟེ། འདི་ནི། སྨོན་པ་མེད་པ་དང་རྗེས་སུ་མཐུན་པའི་གཟུངས་སྔགས་ཡིན་ནོ། །བསྟན་པ་འདི་བཤད་པ་ན་སེམས་
ཅན་ལྷ་དང་མི་གྲངས་མེད་དཔག་ཏུ་མེད་པ་ནི། ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་པར་གྱུར་ཏོ། །དཀྲིགས་ཕྲག་དགུ་བཅུ་རྩ་བརྒྱད་ནི། ལེན་པ་མེད་པར་ཟག་པ་རྣམས་

66-1-274a

ལས་སེམས་རྣམ་པར་གྲོལ་ལོ། །དེའི་ཚེ་ཁྲི་ཕྲག་བརྒྱད་ནི། སྨོན་པ་མེད་པ་དང་རྗེས་སུ་མཐུན་པའི་གཟུང་སྔགས་འདི་ཐོབ་པར་གྱུར་ཏོ། །དེའི་ཚེ་
སེམས་ཅན་གྲངས་མེད་དཔག་ཏུ་མེད་པས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ཅིང་ཕྱིར་མི་ལྡོག་པར་གྱུར་ཏོ། །དེའི་ཚེ་འབུམ་ཕྲག་ལྔ་བཅུ་རྩ་བརྒྱད་
ནི། མི་སྐྱེ་བའི་ཆོས་རྣམས་ལ་བཟོད་པ་ཐོབ་པར་གྱུར་ཏོ། །ལྷ་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་
འཕྱེ་ཆེན་པོ་དང༌། ཡི་དྭགས་དང༌། ཤ་ཟ་དང༌། གྲུལ་བུམ་དང༌། མི་དང༌། མི་མ་ཡིན་པ་ཐམས་ཅད་ཀྱིས་ལེགས་སོ། །ཞེས་བྱ་བ་གསོལ་ཏེ། བཙུན་པ་བཅོམ་ལྡན་འདས།
ལེགས་སོ་ལེགས་སོ། །སངས་རྒྱས་བཅོམ་ལྡན་འདས་རྣམས་ཀྱི་ཐོག་པ་མ་མཆིས་པའི་ཡེ་ཤེས་གཟིགས་པ་ནི། ངོ་མཚར་ལགས་སོ། །མཆོག་ཏུ་ངོ་མཚར་ལགས་སོ། །བཙུན་
པ་བཅོམ་ལྡན་འདས། འདི་ལྟར་དེ་བཞིན་གཤེགས་པ་རྣམས་སེམས་ཅན་ཐམས་ཅད་ཀྱི་བསམ་པ་མཁྱེན་པ་ལགས་སོ། །དབང་པོ་ལ་མཁས་པའི་ཕ་རོལ་ཏུ་ཕྱིན་པ་ལགས།
སེམས་ཅན་ཐམས་ཅད་ལ་ཆོས་ཀྱི་རོས་ཚིམ་པར་མཛད་པ་ལགས། འཕགས་པའི་ལམ་ཡན་ལག་བརྒྱད་པ་སྟོན་པར་མཛད་པ་ལགས། སྡུག་བསྔལ་ཐམས་ཅད་ཉེ་བར་ཞི་བར་

66-1-274b

མཛད་པ་ལགས་པས་སུ་ཞིག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདི་ལ་དད་པ་མི་སྐྱེད་པ་ལགས། ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་
མཁའི་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་རྣམས་ཀྱིས་ཐལ་མོ་རབ་ཏུ་སྦྱར་ནས་མགྲིན་པ་གཅིག་ཏུ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། གང་དང་གང་
དུ་བདེན་པ་དང་རྗེས་སུ་མཐུན་པའི་གཟུངས་སྔགས་འདི་བསྟན་པ་ཐ་ན་གླེགས་བམ་དུ་ཆུད་པ་ལའང་རུང་སྟེ། དེ་དང་དེར་བདག་ཅག་གིས་བརྩོན་པ་ལྷུར་བླང་བའི་ཐབས་ཐམས་ཅད་
ཀྱིས་བཀུར་སྟིར་བགྱིའོ། །རི་མོར་བགྱིའོ། །མཆོད་པར་བགྱིའོ། །ཆོས་སྨྲ་བ་དང་ཆོས་ཉན་པ་དེ་དག་དང་གནས་དེ་དག་ལ་སླར་རྒོལ་བ་ཐམས་ཅད་ཀྱིས་མི་རྫི་བར་ཡོངས་སུ་བསྐྱང་བར་བགྱིའོ།།
བསྲུང་བར་བགྱིའོ། །སྦ་བར་བགྱིའོ། །ནོར་གྱི་ཕུང་པོ་ཐམས་ཅད་ཀྱིས་མི་ཕོངས་པར་བགྱིའོ། །རྟག་པར་སྣོད་དུ་གྱུར་ཅིང་སྦྱིན་གནས་སུ་གྱུར་ལ་ཚོགས་པ་རྣམས་ནད་མ་མཆིས་པ་དང༌། ལོངས་
སྤྱོད་དང་ཉེ་བར་སྤྱོད་པས་དགའ་ཞིང་རྩེ་སྟེ། མཆོག་ཏུ་དགའ་བ་མང་ལ་ཆོས་འཚལ་ཞིང་ཆོས་ཀྱིས་གནས་པ་དག་དང༌། ཆོས་རྗེས་སུ་བསྲུང་བར་བགྱིའོ། །བཅོམ་ལྡན་འདས་ཀྱིས་
བཀའ་སྩལ་པ། ཁྱེད་གང་དག་ཆོས་ཀྱི་ཚུལ་དང༌། དཀོན་མཆོག་གསུམ་གྱི་གདུང་རྒྱུན་མི་གཅད་པར་བྱ་བའི་ཕྱིར་ཞུགས་པ་ནི། སངས་རྒྱས་ཀྱི་བསྟན་པ་ལ་སྦྱིན་བདག་ཁྱེད་ལེགས་སོ་

66-1-275a

ལེགས་སོ། །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་བརྒྱད་པ། ཡང་དེའི་ཚེ་ཚེ་དང་ལྡན་པ་
ཤཱ་རིའི་བུས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་བཞིན་
གཤེགས་པ་དཔལ་མེ་ཏོག་གི་སྙིང་པོ་དེས་གང་བྱང་ཆུབ་སེམས་དཔའ་ནམ་མཁའི་སྙིང་པོའི་ལག་ནས་འདིར་ཡིད་ལ་བྱེད་པ་བསྐུར་ཞིང༌། ལུང་བསྟན་པ་ཆེན་པོ་ཉི་མའི་སྙིང་
པོ་ལ་དད་པ་སྦྱིན་པར་མཛད་པ། རིག་པ་མཆིས་པའི་སྦུབས་ཞི་བ། སྡང་བ་གཉིད་ཀྱིས་ལོག་པར་བགྱིད་པའི་གཟུངས་སྔགས་བཤད་དུ་གསོལ། བཅོམ་ལྡན་འདས་ཀྱིས་བཀའ་སྩལ་
པ༑ ཤཱ་རིའི་བུ། ལྷ་དང་བཅས་པའི་འཇིག་རྟེན་གྱི་མདུན་དུ་བཤད་པར་བྱའོ། །ཤཱ་རིའི་བུ། དེའི་ཕྱིར་ཁྱོད་ཉོན་ལ་ཞེས་བྱ་བ་ནས་བཅོམ་ལྡན་འདས་ཀྱིས་དེ་ལ་འདི་སྐད་ཅེས་བཀའ་
སྩལ་ཏོ༑ ༑ཞེས་བྱ་བའི་བར་དུའོ། །ཤཱ་རིའི་བུ། འདི་ལྟར་དེ་བཞིན་གཤེགས་པ་དཔལ་མེ་ཏོག་གི་སྙིང་པོ་དེས་དེ་ལྟ་བུའི་ཐག་རིང་པོ་ནས་འདིར་ཁྱེད་ཀྱི་བསམ་པ་དང་བག་ལ་ཉལ་
པ་མཁྱེན་ནས་འདིར་སངས་རྒྱས་ཀྱི་ཞིང་འདི་ན་ཁྱེད་བདག་ཏུ་འདུ་ཤེས་པ་དང༌། སེམས་ཕྱིན་ཅི་ལོག་པ་དང༌། འཁོར་བའི་འདམ་ལ་ཀུན་ཏུ་རྨོངས་པ་དང༌། ལམ་ཡན་ལག་

66-1-275b

བརྒྱད་པ་ལ་རྣམ་པར་རྨོངས་པས་གཟུངས་སྔགས་དེ་ལྟ་བུ་འདིར་བསྐུལ་བ་ཡིན་ནོ། །ཇི་ལྟར་བདག་མེད་པ་ཡིན་ཡང་འོན་ཀྱང་འདི་ན་སེམས་ཅན་བྱིས་པ་རྣམས་བདག་ཡོངས་སུ་བཙལ་
བར་སེམས་ཕྱིན་ཅི་ལོག་པ་དག་ཡིན་ནོ། །ཤཱ་རིའི་བུ། མཁས་པ་ཇི་ལྟར་བདག་ཡོངས་སུ་ཚོལ་བར་བྱེད་ཅེ་ན། ཇི་ལྟར་བདག་མེད་པ་བཞིན་དུ་བདག་ཉིད་ཀྱིས་མངོན་སུམ་དུ་འགྱུར་རོ། །
ཤཱ་རིའི་བུ། མཁས་པས་འདི་ལ་འདི་ལྟར་བདག་ཡོངས་སུ་བཙལ་བར་བྱ་སྟེ། སེམས་ཅན་འདི་རྣམས་ནི། རང་གི་ལུས་ལ་བདག་ཏུ་འདུ་ཤེས་པ་དག་ཡིན་པས་ལུས་འདི་ཉིད་ལ་
ཚུལ་བཞིན་དུ་སོ་སོར་བརྟག་པར་བྱའོ། །ཇི་ལྟར་ཞེ་ན། དབང་པོ་ཁོ་ནར་མིག་ལ་སོ་སོར་བརྟག་པར་བྱའོ། །འདི་ལྟར་ཡང་དག་པར་བརྟག་པར་བྱ་སྟེ། འདི་ལྟར་གནས་མལ་སྣ་ཚོགས་
ལ་སྐྱིལ་མོ་ཀྲུང་དུ་འདུག་ནས་དབང་པོ་ཐམས་ཅད་བསྡམས་པའི་རང་གི་སེམས་ཀྱིས་འདི་ལྟར་བརྟག་པར་བྱའོ། །བདག་གི་མིག་གཡས་པ་འདི་ནི། འབྱུང་བ་ཆེན་པོ་བཞི་ལས་གྱུར་པ།
རྒྱུས་པས་འབྲེལ་བ། ཆུས་གང་བ་ཡིན་ཏེ། སྒྱུར་བར་བྱེད་པ་གཞན་གང་ཡང་མེད་ཀྱི་རླུང་རྣམས་ཡིན་ནོ། །གང་དག་མིག་གི་དབང་པོར་ཞུགས་ནས་བསྐོར་བར་བྱེད་ཅིང་སྒྱུར་བར་བྱེད་པ་དེ་
དག་ཀྱང་རླུང་རྣམས་སོ། །ཡོངས་སུ་སྦྱོར་བར་བྱེད་ཅིང་འབྱུང་བར་བྱེད་པ་དེ་དག་ནི། ནམ་མཁའ་ལ་བརྟེན་པ་དག་གོ །ནམ་མཁའ་དེའང་གཟུང་བ་མེད་པ། བརྗོད་དུ་མེད་པ། བདག་

66-1-276a

མེད་པའོ། །ཇི་ལྟར་ནམ་མཁའ་བདག་མེད་པ་དེ་བཞིན་དུ་རླུང་དེ་དག་ཀྱང་བདག་མེད་པའོ། །གང་དག་མིག་གི་དབང་པོ་ལ་འཇུག་ཅིང་བསྐོར་བར་བྱེད། སྒྱུར་
བར་བྱེད། ཡོངས་སུ་སྦྱོང་བར་བྱེད། འབྱུང་བར་བྱེད་པ་དེ་དག་ཀྱང་གཟུང་བ་མེད་པ། བརྗོད་དུ་མེད་པ། བདག་མེད་པ། དམིགས་པ་དང་བྲལ་བ་དག་གོ །དེ་བཞིན་དུ་གང་མིག་
གི་དབང་པོ་ལ་སའི་ཁམས་སྲ་བ་ཉིད་ཤིང་ནྱ་གྲོ་དྷའི་ས་བོན་ཙམ་ཡོད་པའང་མིག་ཐམས་ཅད་ལ་ཚུལ་བཞིན་དུ་ཡིད་ལ་བྱེད་པ་སྐྱེ་བས་སོ་སོར་བརྟགས་ནས་དེ་དག་ཏུ་མི་དམིགས་
སོ༑ ༑དེ་ལ་བདག་ཉིད་ཀྱིས་ནེམ་ནུར་མེད་པར་འགྱུར་རོ། །དེ་ལ་སའི་ཁམས་ལ་བདག་མེད་དེ། ཁམས་དེའང་གཟུང་བ་མེད་པ། བདག་མེད་པར་དམིགས་སོ། །དེ་བཞིན་དུ་དེ་ལ་ཆུའི་
ཁམས་ལ་སོ་སོར་རྟོག་པར་བྱེད་དོ། །ཞེས་བྱ་བ་ནས་དེ་བཞིན་དུ་མེའི་ཁམས་ཀྱི་བར་ལ་སོ་སོར་རྟོག་པར་བྱེད་དོ། །དེ་ལྟར་མིག་གི་བར་ལ་སོ་སོར་བརྟགས་པས་མིག་གི་འབྱུང་བ་ཆེན་པོ་
རྣམས་ལ་བདག་མེད་པར་བདག་ཉིད་ཁོ་ནས་ནེམ་ནུར་མེད་པར་འགྱུར་རོ། །དེ་འདི་སྙམ་དུའང་སེམས་ཏེ། མིག་དང་གཟུགས་ལ་བརྟེན་ནས་རེག་པའི་བདག་ཏུ་གྱུར་ན་མི་རུང་ངོ་
སྙམ་ནས་དེ་རླུང་དེའང་ནམ་མཁའི་ངོ་བོར་ཡང་ཚུལ་བཞིན་དུ་སོ་སོར་བརྟགས་ཏེ། དེ་ཐམས་ཅད་དུ་གང་དུའང་བདག་མི་དམིགས་སོ། །བརྟེན་ནས་རྣམ་པར་ཤེས་པ་འབྱུང་བའང་

66-1-276b

རྐྱེན་རྣམས་མེད་ན་མི་འབྱུང་སྟེ། མིག་དང་གཟུགས་ལ་བརྟེན་ཅིང་མིག་གི་རྣམ་པར་ཤེས་པ་འབའ་ཞིག་འབྱུང་ཞིང་གཟུགས་རྣམས་ཀྱི་རྐྱེན་གྱིས་འབྱུང་ངོ༌། །གྲོགས་རྣམ་པར་ཤེས་པས་
མིང་དང་གཟུགས་སོ། །དེ་ལས་བྱུང་བའི་སྐྱེ་མཆེད་དྲུག་ལས་རེག་པ་དང༌། ཚོར་བ་མྱོང་བ་དང༌། སྲེད་པ་ལྷག་པར་ཆགས་པ་དང༌། ལེན་པ་དང༌། སྲིད་པ་དང༌། སྐྱེ་བ་དང༌། རྒ་ཤིའོ། །
དེ་ཆོས་འདི་དག་ཐམས་ཅད་ནི། མིག་གི་རྣམ་པར་ཤེས་པ་ལ་ཡང་དག་པར་བརྟེན་པའོ། །མིག་གི་རྣམ་པར་ཤེས་པ་དེའང་ཤར་ཕྱོགས་ནས་འོངས་པ་མ་ཡིན། ལྷོ་ཕྱོགས་ནས་མ་
ཡིན༑ ནུབ་ཕྱོགས་ནས་མ་ཡིན། བྱང་ཕྱོགས་ནས་མ་ཡིན། སྟེང་ནས་མ་ཡིན། འོག་ནས་མ་ཡིན་ཏེ། སྐད་ཅིག་མ་གང་ལ་མིག་གི་རྣམ་པར་ཤེས་པ་བྱུང་བའི་སྐད་ཅིག་དེའང་
འགགས་སོ། །སྐད་ཅིག་མ་གཉིས་ལ་ཉེ་བར་མི་གནས་ཏེ། འགག་པས་གང་དུའང་འགྲོ་བ་མེད་དོ། །བསགས་པ་མེད་དོ། །ཆོས་དེ་དག་དང༌། འདི་དག་ཐམས་ཅད་ནི། རྐྱེན་ལས་
འབྱུང་བར་སྐྱེའོ། །རྐྱེན་མཚང་བས་འགག་གོ །གང་རྐྱེན་ལ་རག་ལས་པ་དེ་བདག་མེད་དོ། །རྐྱེན་དེ་དག་ཀྱང་བྱེད་པ་པོ་མེད་པ། ཚོར་བ་པོ་མེད་པ། སློང་བ་པོ་མེད་པ། ཀུན་ནས་སློང་
བ་པོ་མེད་པའོ། །དེ་བདག་མེད་པ་ཡིན་ཏེ། གང་བདག་མེད་པ་དེ་བདག་དང་བདག་གིས་སྟོང་པའོ། །དེ་ཅིའི་ཕྱིར་ཞེ་ན། མིག་གི་རང་བཞིན་དེ་ཡིན་པའི་ཕྱིར་ཏེ། ཐེར་ཟུག་ཏུ་གནས་

66-1-277a

པ་མ་ཡིན་པ་དང༌། འཇིགས་པ་མེད་པའི་ཕྱིར་དེ་ལ་བདག་གམ་བདག་གི་མེད་དོ་སྙམ་མོ། །འདི་ལ་ཇི་ལྟར་ཆོས་ཐམས་ཅད་ལེན་པ་མེད་པ་དང༌། འདོར་
བ་མེད་པ་དང༌། ཉན་ཐོས་རྣམས་ཀྱིས་བྱས་པ་མ་ཡིན་པ་དང༌། རང་རྒྱལ་བ་རྣམས་ཀྱིས་མ་ཡིན་པ་དང༌། དེ་བཞིན་གཤེགས་པ་རྣམས་ཀྱིས་མཛད་པ་མ་ཡིན་ཏེ། ངོ་བོ་ཉིད་
ཐམས་ཅད་ཀྱི་མིག་གི་བདག་མེད་པའོ། །གང་བདག་མེད་པ་དེ་སྟོང་པའོ། །མི་དམིགས་པའི་ཚུལ་གྱིས་ཆོས་ཐམས་ཅད་སྟོང་པའོ། །དེ་བཞིན་དུ་མཚན་མ་མེད་པའི་རྣམ་
པར་ཐར་པའི་སྒོའི་བར་དུ་བསྒོམས་པས་ཆགས་པའི་གཞི་སྤོང་བར་འགྱུར་ཞིང་དེའི་རྒྱུ་ལས་བྱུང་བ་ཉོན་མོངས་པ་ཐམས་ཅད་ཀྱང་སྤོང་བར་འགྱུར་རོ། །དེའི་ཚེ་ཁ་ཅིག་ནི།
བདེན་པ་དང་པོ་མངོན་པར་རྟོགས་པར་འགྱུར་རོ། །ཁ་ཅིག་ནི། བདེན་པ་བཞི་པའི་བར་མངོན་པར་རྟོགས་པར་འགྱུར་རོ། །རྣ་བ་ཞེས་བྱ་བ་ནས་སྣ་དང་ལྕེའི་བར་ལའང་དེ་
བཞིན་ནོ། །ཡང་དེ་ལུས་ཐམས་ཅད་ལ་ཚུལ་བཞིན་དུ་ཡིད་ལ་བྱེད་པས་སོ་སོར་རྟོག་པར་བྱེད་དེ། ཁ་ཅིག་ནི། དང་པོར་སྤུ་གཅིག་ལ་ལྔ་བཅུར་རྣམ་པར་བཅད་དེ་བཅུར་
བཤིག་པ་ལའོ། །གང་དག་རྟེན་པའི་སྤུ་ཐམས་ཅད་ལའང་དེ་བཞིན་ཏེ། དེ་ལ་བདག་ཉིད་ཀྱིས་ནེམ་ནུར་མེད་པར་འགྱུར་རོ། །སྤུ་གང་ལའང་བདག་མི་དམིགས་སོ། །བདག་གི་

66-1-277b

པགས་པ་དང༌། ཤ་དང༌། ཁྲག་དང༌། བད་ཀན་དང༌། རྒྱུས་པ་དང༌། རྒྱུ་མ་དང༌། ཀླད་པ་དང༌། རུས་པ་དང༌། རྐང་པ་དང༌། དྲོ་བ་ཉིད་ལའང་དེ་བཞིན་ནོ། །རླུང་གྱེ་ན་དུ་རྒྱུ་བ་དག་དང་
ཐུར་དུ་རྒྱུ་བདག་དང༌། བླང་བ་མེད་པ་དང༌། དོར་བ་མེད་པའི་རླུང་རྣམས་ལའང་དེ་བཞིན་དུ་ཇི་ལྟར་སྔར་བཤད་པ་བཞིན་དུ་དམིགས་པ་ཡིད་ལ་བྱེད་པ་སྟེ། ལུས་འདི་ལ་དེ་ལྟར་
སོ་སོར་རྟོག་པར་བྱེད་དོ། །སེམས་ཀྱི་བར་ལ་ཚུལ་བཞིན་དུ་ཡིད་ལ་བྱེད་པས་དེ་ལྟར་སོ་སོར་རྟོག་པར་བྱེད་དོ། །ཇི་ལྟ་ཞེ་ན། ཡིད་ལ་རྟེན་ལ་ཆོས་རྣམས་ལའང་རྟེན་ཅིང་ཡིད་འབྱུང་
ངོ༌། །གྲོགས་རྣམ་པར་ཤེས་པས་མིང་དང་གཟུགས་དང༌། སྐྱེ་མཆེད་དང༌། འདུས་པའི་རེག་པ་དང༌། ཚོར་བ་མྱོང་བ་དང༌། སྲེད་པ་ལྷག་པར་ཆགས་པ་ཉིད་དང༌། ལེན་པ་དང༌།
སྲེད་པ་དང༌། སྐྱེ་བ་དང༌། རྒ་ཤིའོ། །ཆོས་འདི་དག་ཐམས་ཅད་ནི། ཡིད་ཀྱི་རྣམ་པར་ཤེས་པ་ལ་ཡང་དག་པར་བརྟེན་ནས་འབྱུང་ངོ༌། །ཡིད་ཀྱི་རྣམ་པར་ཤེས་པ་དེའང་ཤར་ཕྱོགས་
ནས་འོངས་པ་མ་ཡིན་ནོ། །ཞེས་བྱ་བ་ནས་འོག་ནས་འོངས་པ་མ་ཡིན་ནོ། །ཞེས་བྱ་བའི་བར་ཡིན་ཏེ། སྐད་ཅིག་མ་གང་ཁོ་ན་ལ་རྐྱེན་གྱི་འདུ་འཕྲོད་ཀྱི་རྒྱུས་ཡིད་ཀྱི་རྣམ་པར་ཤེས་
པ་བྱུང་བའི་སྐད་ཅིག་དེའང་འགགས་སོ། །སྐད་ཅིག་མ་གཉིས་པ་ལ་ཉེ་བར་མི་གནས་ཏེ། འགགས་པ་གང་དུའང་འགྲོ་བ་མེད་དོ། །བསགས་པ་མེད་དོ། །ཆོས་འདི་དག་ཐམས་

66-1-278a

ཅད་ནི༑ རྐྱེན་ལས་ཡང་དག་པར་བྱུང་བར་སྐྱེའོ། །རྐྱེན་མཚང་བས་འགག་གོ། ཐམས་ཅད་རྐྱེན་ལ་རག་ལས་པ་ཡིན་ཏེ། དེ་དག་བདག་མེད་
དོ༑ ༑རྐྱེན་དེའང་བྱེད་པ་ཡོ་དང༌། ཚོར་བ་པོ་དང༌། སློང་བ་པོ་དང༌། ཀུན་ནས་སློང་བ་པོ་མི་དམིགས་པ་ཉིད་པས་དེས་ན། དེ་དག་བདག་མེད་པ་ཡིན་ཏེ། གང་བདག་མེད་
བ་དེ་བདག་དང་བདག་གིས་སྟོང་པའོ། །དེ་ཅིའི་ཕྱིར་ཞེ་ན། ཡིད་ཀྱི་རང་བཞིན་དེ་ཡིན་པའི་ཕྱིར་ཏེ། ཐེར་ཟུག་ཏུ་གནས་པ་མ་ཡིན་པ་དང༌། འཇིག་པ་མེད་པའི་
ཕྱིར་དེ་ལ་བདག་གམ་བདག་གི་མེད་དོ་སྙམ་མོ། །ཆོས་ཐམས་ཅད་སྐྱེ་བ་དང་འཇིག་པའི་ཆོས་ཉིད་ཡིན་ཏེ། འདི་ལ་ལེན་པ་མེད་དོ། །འདོར་བ་མེད་དོ། །དེ་ཉན་ཐོས་
རྣམས་ཀྱིས་བྱས་པ་མ་ཡིན་ནོ། །རང་སངས་རྒྱས་རྣམས་ཀྱིས་མ་ཡིན་ནོ། །དེ་བཞིན་གཤེགས་པ་རྣམས་ཀྱིས་མཛད་པ་མ་ཡིན་ཏེ། རང་བཞིན་དང་ངོ་བོ་ཉིད་ཀྱིས་ཡིད་
བདག་མེད་པའོ། །གང་བདག་མེད་པ་དེ་སྟོང་པའོ། །མི་དམིགས་པའི་ཚུལ་གྱིས་ཆོས་ཐམས་ཅད་བདག་མེད་པའོ། །གང་བདག་མེད་པ་དེ་སྟོང་པའོ། །དེ་བཞིན་དུ་མཚན་
མ་མེད་པའི་རྣམ་པར་ཐར་པའི་སྒོའི་བར་དུ་བསྒོམས་པས་ཆགས་པའི་གཞི་རྣམས་སྤོད་བར་འགྱུར་ཞིང་དེའི་རྒྱུས་ལས་བྱུང་བ་ཉོན་མོངས་པ་རྣམས་སྤོང་བར་འགྱུར་རོ། །དེའི་ཆེ་ཁ་ཅིག་

66-1-278b

ནི༑ བདེན་པ་དང་པོ་མངོན་པར་རྟོགས་པར་འགྱུར་རོ། །ཁ་ཅིག་ནི། བདེན་པ་བཞི་པའི་བར་མངོན་པར་རྟོགས་པར་འགྱུར་རོ། །མཁས་པས་འདིར་དེ་ལྟར་བདག་ཡོངས་སུ་བཙལ་ནས་མི་
དམིགས་པའི་ཕྱིར་ཇི་ལྟར་བདག་མེད་པ་བཞིན་རང་གི་མངོན་སུམ་དུ་འགྱུར་རོ། །ཤཱ་རིའི་བུ། མཁས་པ་སྟོང་པ་ཉིད་ཀྱིས་གནས་པས་གནས་ཤིང་སྨོན་པ་མེད་པ་དང༌། མཚན་མ་
མེད་པའི་གནས་པས་གནས་ནས་དབང་པོ་བརྒྱ་བྱིན་ཐམས་ཅད་ཀྱིས་ཕྱག་བྱ་བའི་འོས་སུ་གྱུར་བ་དང༌། མཆོད་པའི་འོས་སུ་གྱུར་པ་དང༌། མངོན་པར་སྲུང་བའི་འོས་སུ་གྱུར་པ་
དང༌། རྗེས་སུ་དྲན་པར་བྱ་བའི་འོས་སུ་གྱུར་པ་དང༌། དད་པར་བྱ་བའི་འོས་སུ་གྱུར་པ་ཡིན་ནོ། །དབང་པོ་ཚང་བ་ཞེས་བྱ་བ་ནས་ལྷའི་དབང་པོ་ཞེས་བྱ་བའི་པར་དང༌། ཀླུའི་དབང་པོ་
དང༌། གནོད་སྦྱིན་གྱི་དབང་པོ་དང༌། ལྷ་མ་ཡིན་གྱི་དབང་པོ་དང༌། ནམ་མཁའ་ལྡིང་གི་དབང་པོ་དང༌། མི་འམ་ཅིའི་དབང་པོ་དང༌། ལྟོ་འཕྱེ་ཆེན་པོའི་དབང་པོའི་བར་རྣམས་ཀྱིས་
ཕྱག་བྱ་བའི་འོས་སུ་གྱུར་པ་དང༌། མཆོད་པའི་འོས་སུ་གྱུར་པ་དང༌། མངོན་པར་སྲུང་བའི་འོས་སུ་གྱུར་པ་དང༌། རྗེས་སུ་དྲན་པར་བྱ་བའི་སུ་གྱུར་པ་ཡིན་ནོ། །མིའི་དབང་པོ་ཐམས་
ཅད་ཀྱིས་ཀྱང་དད་པར་བྱ་བའི་འོས་སུ་གྱུར་པའི་བར་དུ་ཡིན་ནོ། །ཤཱ་རིའི་བུ། རིག་པ་ཡོད་པའི་སྤུབས་ཞི་བའི་གཟུངས་སྔགས་དེ་ནི། དེ་བཞིན་གཤེགས་པ་དཔལ་མེ་ཏོག་གི་སྙིང་

66-1-279a

པོས་ང་ལ་གང་བྱང་ཆུབ་སེམས་དཔའ་ནམ་མཁའི་སྙིང་པོའི་ལག་ནས་བསྐུར་ཞིང་འདུས་པ་ཆེན་པོ་ཉི་མའི་སྙིང་པོ་ངས་བཤད་པ་ལ་དད་པ་སྦྱིན་
པར་མཛད་པ་ཡིན་ནོ། །རིག་པ་ཡོད་པའི་སྤུབས་ཞི་བའི་གཟུངས་སྔགས་དེ་ནི། མཐུ་ཆེ་བ། ཕུན་ཡོན་ཆེ་བའོ། །སེམས་ཅན་ཐམས་ཅད་ལ་ཕན་པར་བྱེད་པའོ། །ནད་ཐམས་
ཅད་རབ་ཏུ་ཞི་བར་བྱེད་པའོ། །ཉོན་མོངས་པ་ཐམས་ཅད་འདུལ་བར་བྱེད་པའོ། །ཕུང་པོ་དང༌། ཁམས་དང༌། སྐྱེ་མཆེད་ཐམས་ཅད་ཡོངས་སུ་ཤེས་པར་བྱེད་པའོ། །ཆོས་
ཐམས་ཅད་རྣམ་པར་འབྱེད་པར་བྱེད་པའོ། །ཐབས་ཐམས་ཅད་ཡང་དག་པར་སྟོན་པར་བྱེད་པའོ། །བྱང་གྲོལ་གྱི་བདེ་བ་ཐམས་ཅད་ཡོངས་སུ་འབྱེད་པར་བྱེད་པའོ། །སེམས་
ཅན་ཐམས་ཅད་དད་པར་བྱེད་པའོ། །ཆོས་ཐམས་ཅད་ཀྱི་བདེ་བ་ལ་འཇུག་པར་བྱེད་པའོ། །བདུད་དང་ཕས་ཀྱི་རྒོལ་བ་ཐམས་ཅད་ཆོས་དང་མཐུན་པས་ངེས་པར་ཐུལ་བར་
བྱེད་པའོ། །བདུད་ཀྱི་ཡུལ་ཐམས་ཅད་འཇིག་པར་བྱེད་པའོ། །བདུད་རྣམས་ཚར་གཅོད་པར་བྱེད་པའོ། །ཕས་ཀྱི་རྒོལ་བ་རྣམས་ཕམ་པར་བྱེད་པའོ། །ལྷ་རྣམས་དགའ་བར་
བྱེད་པའོ། །གནོད་སྦྱིན་རྣམས་ཡང་དག་པར་མགུ་བར་བྱེད་པའོ། །ལྷ་མ་ཡིན་རྣམས་རྣམ་པར་འཇོམས་པར་བྱེད་པའོ། །ནམ་མཁའ་ལྡིང་རྣམས་མགུ་བར་བྱེད་པའོ། །མི་

66-1-279b

འམ་ཅི་རྣམས་དད་པར་བྱེད་པའོ། །ལྟོ་འཕྱེ་ཆེན་པོ་རྣམས་རྒྱབ་ཀྱིས་ཕྱོགས་པར་བྱེད་པའོ། །རྒྱལ་རིགས་རྣམས་མངོན་པར་དགའ་བར་བྱེད་པའོ། །བྲམ་ཟེ་རྣམས་འཇུག་པར་བྱེད་པའོ་
རྗེའུ་རིགས་རྣམས་རབ་ཏུ་སིམ་པར་བྱེད་པའོ། །དམངས་རིགས་རྣམས་མཆོག་ཏུ་དགའ་བར་བྱེད་པའོ། །བུད་མེད་འདོད་ཆགས་དང་བྲལ་བར་བྱེད་པའོ། །བུད་མེད་སྦྲུམ་མ་བདེ་
ལེགས་སུ་ཡོངས་སུ་ཐར་པར་བྱེད་པའོ། །མང་དུ་ཐོས་པ་རྣམས་དྲན་པར་བྱེད་པའོ། །རྣལ་འབྱོར་སྤྱོད་པ་རྣམས་མངོན་པར་དགའ་བར་བྱེད་པའོ། །ནད་ཐམས་ཅད་རབ་ཏུ་ཞི་བར་
བྱེད་པའོ། །འཐབ་པ་དང༌། འཐབ་མོ་དང༌། མུ་གེ་དང༌། མི་དད་དང༌། ནད་དང༌། ཕ་རོལ་གྱི་དམག་ཚོགས་དང༌། དུས་མ་ཡིན་པའི་རླུང་དང༌། ཆར་པ་དང༌། ཆུ་བོ་དང༌། གྲང་
བ་དང༌། དྲོ་བ་ཐམས་ཅད་དང༌། ཁ་བ་དང༌། ཚ་བ་དང༌། ཧྲུད་ཧྲུད་པོ་དང༌། རྩུབ་པ་དང༌། རེག་པར་དཀའ་བའི་དངོས་པོ་ཐམས་ཅད་རྣམ་པར་ཞི་བར་བྱེད་པའོ། །ཆོས་ཀྱི་ཚུལ་
འབར་བར་བྱེད་པའོ། །སངས་རྒྱས་ཀྱི་བསྟན་པ་སྟོན་པར་བྱེད་པའོ། །དཀོན་མཆོག་གསུམ་གྱི་གདུང་རྒྱུན་མི་འཆད་པར་བྱེད་པའོ། །འཁོར་བས་སྐྲག་པ་རྣམས་དབུགས་འབྱིན་
པར་བྱེད་པའོ། །ཟད་པ་ཤེས་པ་སྐྱེད་པར་བྱེད་པའོ། །མི་སྐྱེ་བ་ཤེས་པ་རང་གི་མངོན་སུམ་དུ་བྱེད་པའོ། །མ་རིག་པའི་མུན་པའི་ཕུང་པོ་རྣམས་པར་འདུལ་བར་བྱེད་པའོ། །སྡུག་

66-1-280a

བསྔལ་གྱི་ཁུར་འདོར་བར་བྱེད་པའོ། །ཞི་པ་རིག་པ་ཡོད་པའི་སྦུབས་ལུང་བསྟན་པ་ཆེན་པོ་འདི་ནི། སེམས་ཅན་རྣམས་ཀྱི་ལས་འབྱང་བ་
དང༌། བདུད་ཀྱི་ལམ་ལས་ཡང་དག་པར་འདས་པ་དང༌། སངས་རྒྱས་ཀྱི་ཡུལ་ལ་འཇུག་པར་བྱེད་པའོ། །ཆོས་ཐམས་ཅད་ལ་དབང་སྒྱུར་བར་བྱེད་པའོ། །སངས་རྒྱས་
ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་གྱི་ཕ་རོལ་ཏུ་འགྲོ་བ་དང༌། ཆོས་ཀྱི་འཁོར་ལོ་རབ་ཏུ་བསྐོར་བར་བྱེད་པའོ། །ཆོས་ཀྱི་ཆར་རབ་ཏུ་འབེབས་པར་བྱེད་པའོ། །སེམས་ཅན་
ཐམས་ཅད་ཡོངས་སུ་སྨིན་པར་བྱེད་པའོ། །བླ་ན་མེད་པའི་ཡོངས་སུ་མྱ་ངན་ལས་འདས་པར་བྱེད་པ་སྟེ། འདི་ནི། རིག་པ་ཡོད་པའི་སྤུགས་ཞི་བ་ལུང་བསྟན་པ་ཆེན་པོ་
ཡིན་ནོ། །བཅོམ་ལྡན་འདས་ཀྱིས་བསྟན་པ་འདི་བཤད་པ་ན་གང་དུ་སེམས་ཅན་དེ་ལྟ་བུ་རྣམས་ཀྱི་ལས་ཀྱི་སྒྲིབ་པ་སྔོན་འཕངས་ཤིང་ཡོངས་སུ་མ་ཟད་པའི་ལྷ་དང་མི་
གྲངས་མེད་པ་དཔག་ཏུ་མེད་པ་དང་ནི། དེར་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་ཐོབ་པར་གྱུར་ཏོ། །སེམས་ཅན་དཀྲིགས་ཕྲག་འབུམ་གྱིས་ནི།
ལེན་པ་མེད་པར་ཟག་པ་རྣམས་ལས་སེམས་རྣམ་པར་གྲོལ་ལོ། །དེའི་ཚེ་ཁྲི་ཕྲག་བདུན་ཅུ་ནི། ཞི་བ་རིག་པ་ཡོད་པའི་སྦུབས་ཀྱི་གཟུངས་སྔགས་འདི་ཐོབ་པར་གྱུར་ཅིང་ཐེག་

66-1-280b

པ་གསུམ་ལས་ཕྱིར་མི་ལྡོག་པར་ཡུང་གྱུར་ཏོ། །དེའི་ཚེ་ལྷ་དང་མི་གྲངས་མེད་དང་ཏུ་མེད་པ་དག་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་ཤིང་བླ་
ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་མི་ལྡག་པར་ཡང་གྱུར་ཏོ། །དེའི་ཚེ་བརྒྱད་ཁྲི་བཞི་སྟོང་ནི། མི་སྐྱེ་བའི་ཆོས་རྣམས་ལ་བཟོད་པ་ཐོབ་པར་གྱུར་ཏོ། །
སངས་རྒྱས་ཀྱི་ཞིང་མི་མཇེད་ཐམས་ཅད་ཀྱི་སེམས་ཅན་རྣམས་ཀྱི་གཟུངས་སྔགས་བཞི་པོ་དབེན་པ་དང་རྗེས་སུ་མཐུན་པ་དང༌། སྟོང་པ་ཉིད་དང་རྗེས་སུ་མཐུན་པ་དང༌། སྨོན་
པ་མེད་པ་དང་རྗེས་སུ་མཐུན་པ་དང༌། ཞི་བ་རིག་པ་ཡོད་པའི་སྦུབས་ཀྱི་གཟུངས་སྔགས་དེ་དག་གི་དོན་བསྟན་པ་ཐོས་ནས་དེའི་ཚེ་སེམས་ཅན་གྲངས་མེད་པ་དཔག་ཏུ་མེད་པ་
དག་གི་འདོད་པའི་འདོད་ཆགས་ཐམས་ཅད་དང༌། གཟུགས་ཀྱི་འདོད་ཆགས་ཐམས་ཅད་དང༌། དབྱིབས་ཀྱི་འདོད་ཆགས་དང༌། རེག་པའི་འདོད་ཆགས་དང༌། མོས་
པའི་འདོད་ཆགས་དང༌། གཟུགས་མེད་པའི་འདོད་ཆགས་ཐམས་ཅད་ཡོངས་སུ་ཟད་དོ། །འདོད་ཆགས་པ་རྣམས་ཀྱི་ཉེས་དམིགས་ཀྱང་རང་གི་མངོན་སུམ་དུ་གྱུར་ཏོ། །
ཁ་ཅིག་གིས་ནི། མི་སྡུག་པའི་དགེ་བའི་རྩ་བ་བསྐྱེད་དོ། །ཁ་ཅིག་གིས་ནི། སྐྱེ་མཆེད་དྲུག་གོ །ཁ་ཅིག་གིས་ནི། ཟིལ་གྱིས་གནོན་པའི་སྐྱེ་མཆེད་དོ། །ཁ་ཅིག་གིས་ནི། ཟད་

66-1-281a

པར་གྱི་སྐྱེ་མཆེད་དོ། །ཁ་ཅིག་གིས་ནི། དབུགས་རྡུབ་པ་དང་དབུགས་འབྱུང་བ་དྲན་པའོ། །ཁ་ཅིག་གིས་ནི། ཞི་གནས་སོ། །ཁ་ཅིག་གིས་
ནི༑ ལྷག་མཐོང་ངོ༌། །ཁ་ཅིག་གིས་ནི། བསམ་གཏན་དང་པོའོ། །ཁ་ཅིག་གིས་ནི། བསམ་གཏན་ཁྱད་པར་ཅན་ནོ། །ཁ་ཅིག་གིས་ནི། བསམ་གཏན་བཞི་པའི་
བར་རོ། །ཁ་ཅིག་གིས་ནི། གཟུགས་མེད་པའི་སྙོམས་པར་འཇུག་པ་རྣམས་སོ། །ཁ་ཅིག་གིས་ནི། བདེན་པ་དང་རྗེས་སུ་མཐུན་པའི་བཟོད་པའོ། །ཁ་ཅིག་གིས་ནི།
རིགས་ཀྱི་སའོ། །ཁ་ཅིག་གིས་ནི། བརྒྱད་པའི་ཆོས་རྣམས་སོ། ཁ་ཅིག་གིས་ནི། ཉན་ཐོས་དང་ཐུན་མོང་པའི་དགེ་བའི་རྩ་བ་རྣམས་བསྐྱེད་དོ། །ཁ་ཅིག་གིས་ནི།
རྣག་སངས་རྒྱས་དང་ཐུན་མོང་པའོ། །ཁ་ཅིག་གིས་ནི། ཐམས་ཅད་མཁྱེན་པའི་ཡེ་ཤེས་དང་ཐུན་མོང་པའི་ཏིང་གེ་འཛིན་དང༌། བཟོད་པ་དང༌། གཟུངས་ཀྱི་དགེ་
བའི་རྩ་བ་རྣམས་བསྐྱེད་དོ། །དེའི་ཚེ་བུད་མེད་གང་དག་སེམས་རྩེ་གཅིག་པ་དང༌། བུད་མེད་ཀྱི་དངོས་པོ་སྐྱོན་དུ་བགྲང་བའི་སེམས་ཀྱིས་ཚུལ་བསྟན་པ་འདི་ཐོས་པ་དེ་
ལས་མིའི་བུད་མེད་དཀྲིགས་ཕྲག་དགུ་བཅུ་རྩ་གཅིག་གི་མོ་མཚན་ནུབ་པར་གྱུར་ཅིང་ཕོ་མཚན་ཡང་བྱུང་བར་གྱུར་ཏོ། །ལྷའི་བུ་མོ་བྱེད་བ་ཕྲག་དགུ་བཅུ་རྩ་དགུ་དང༌། ཀླུའི་

66-1-281b

བུ་མོ་བརྒྱད་ཁྲི་བཞི་སྟོང་སྙེད་དང༌། གནོད་སྦྱིན་གྱི་བུ་མོ་བརྒྱད་ཁྲི་དྲུག་སྟོང་སྙེད་དེ་དང༌། ལྷ་མ་ཡིན་གྱི་བུ་མོ་བརྒྱད་ཅུ་རྩ་བཞི་སྙེད་དང༌། ནམ་མཁའ་ལྡིང་གི་བུ་མོ་བདུན་ཁྲི་
སྙེད་དང༌། མི་འམ་ཅིའི་བུ་མོ་དཀྲིགས་ཕྲག་བཅུ་གཉིས་སྙེད་དང༌། ལྟོ་འཕྱེ་ཆེན་པོའི་བུ་མོ་སྟོང་སྙེད་དང༌། ཡི་དྭགས་མོ་དཀྲིགས་ཕྲག་དགུ་བཅུ་སྙེད་དང༌། ཤ་ཟ་མོ་དཀྲིགས་
ཕྲག་བཞི་བཅུ་རྩ་གཉིས་སྙེད་ཀྱི་བུ་མོ་མོ་མཚན་ནུབ་པར་གྱུར་ཅིང་ཕོ་མཚན་བྱུང་བར་གྱུར་ཏོ། །གང་བུད་མེད་སྦྲུམ་པ་དེའང་ངས་ལུས་དང་སེམས་ཀྱི་བདེ་བ་མཆོག་ལ་ཡང་དག་
པར་གཏད་དེ། ཐ་ན་དུད་འགྲོའི་སྐྱེ་གནས་སུ་གཏོགས་པའང་རུང༌། མཐོ་འཚམ་པ་མེད་པའི་ལུས་དང་ལྡན་པ་དང༌། འཁྲུག་པ་མེད་པའི་སེམས་དང་ལྡན་པར་ཁྱེའུའམ།
བུ་མོ་བཙས་པར་འགྱུར་ཏོ། །བཙས་ནས་ཀྱང་དབང་པོ་ཚང་བ་དང༌། གཟུགས་མཆོག་དང་ལྡན་པ་དང༌། དྲན་པ་དང་ལྡན་པ་དང༌། ཚེ་རབས་དྲན་པ་དང༌། དཔའ་བ་དང༌།
སྲན་ཐུབ་པ་དང༌། ཤེས་རབ་དང་ལྡན་པར་གྱུར་ཏོ། །གང་སྦྲུམ་པ་བཙའ་བར་མི་བྱེད་པ་དེའི་ནད་ཐམས་ཅད་ངས་རབ་ཏུ་ཞི་བར་བྱས་སོ། །མངལ་ན་ཡོད་པ་དེའང་ཚལ་དེ་ལྟ་བུའི་
བདེ་བ་དང་ཡང་དག་པར་ལྡན་པར་བྱས་ཏེ། ལུས་དང་སེམས་ཀྱི་བདེ་བ་དང་ཡང་དག་པར་ལྡན་པར་བྱས་ནས་ཀྱང་དེ་ཕྱིས་བདེ་བ་མཆོག་གིས་ཁྱེའུ་དང་བུ་མོ་བཙས་ཏེ།

66-1-282a

གཟུགས་མཆོག་དང་ལྡན་པ་དང༌། དྲན་པ་མཆོག་དང་ལྡན་པ་དང༌། ཚེ་རབས་དྲན་པ་དང༌། དཔའ་བ་དང༌། སྲན་ཐུབ་པ་དང༌། ཤེས་
རབ་དང་ལྡན་པའི་བར་དུ་གྱུར་ཏོ། །དེ་ནས་ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་མཁའི་ལྡིང་དང༌། མའི་མ་ཅི་དང༌། ལྟོ་འཕྱེ་ཆེན་པོ་དང༌། ཡི་
དྭགས་དང༌། ཤ་ཟ་དང༌། གྲུལ་བུམ་དང༌། སྲུལ་པོ་དང༌། མི་དང༌། མི་མ་ཡིན་པ་དེ་དག་ཐམས་ཅད་ཀྱིས་ཀྱང་ལེགས་སོ་ཞེས་བྱ་བ་གསོལ་ཏེ། །བཅོམ་ལྡན་འདས།
ལེགས་སོ་ལེགས་སོ། །དེ་བཞིན་གཤེགས་པས་ད་ལྟར་སྔོན་མ་ཐོས་པའི་ཆོས་ཀྱི་འཁོར་ལོ་རབ་ཏུ་བསྐོར་བ། སེམས་ཀྱི་ཡོངས་སུ་རྟོག་པའི་ལས་ཀྱི་སྒྲིབ་པ་ཡང་དག་
པར་འབྱང་བ། འཁོར་བ་ལས་སྒྲོལ་བ། སྲིད་པར་འགྲོ་བ་ཐམས་ཅད་ཡོངས་སུ་འབྱང་བ། བདུད་རྩིའི་བྱང་གྲོལ་གྱིས་ཡང་དག་པར་ཚིམ་པར་མཛད་པ་ནི། མཆོག་ཏུ་
ངོ་མཚར་ལགས་སོ། །སེམས་ཅན་ཡོངས་སུ་སྨིན་པ་ཐམས་ཅད་ཀུན་ཏུ་སྲུང་བ་དང༌། རྙོག་པའི་དངོས་པོ་ཐམས་ཅད་ཡོངས་སུ་འབྱང་བ་དང༌། ཤེས་རབ་མཆོག་གི་
མིག་ཐོབ་པར་བགྱི་བ་དང༌། དཀོན་མཆོག་གསུམ་གྱི་གདུང་བ་རྒྱུན་མིག་ཅད་པའི་སླད་དུ་དེ་བཞིན་གཤེགས་པས་ད་ལྟར་སངས་རྒྱས་ཀྱི་ཡུལ་ཐམས་ཅད་སྣང་བར་

66-1-282b

མཛད་པའི་ཆོས་ཀྱི་ཆར་རབ་ཏུ་ཕབ་ལགས་ཏེ། དེ་བཞིན་གཤེགས་པ་ལ་བདག་ཅག་གིས་རྔོ་ཅི་ཐོགས་པར་མཆོད་པ་བགྱི་ལགས་སོ། །བཅོམ་ལྡན་འདས་ལ་མཆོད་པའི་
ལས་བྱ་བའི་ཕྱིར་ཏིང་ངེ་འཛིན་ལ་བརྩོན་པ་རྣམས་མ་གཏོགས་པར་ལྷ་ཐམས་ཅད་ཅེས་བྱ་བ་ནས་ལུས་སྤྲུལ་པོའི་པར་གྱིས་ཀྱང་ལྷ་རྫས་ཀྱི་རོལ་མོའི་སྒྲ་དང༌། ཕེག་རྡོབ་པའི་
སྒྲ་འབྱུང་བར་བྱེད་དོ། །ལྷ་རྫས་ཀྱི་གསེར་གྱི་ཕྱེ་མའི་ཆར་མངོན་པར་རབ་ཏུ་ཕ་བོ། །ཞེས་བྱ་བ་ནས་ལྷ་རྫས་ཀྱི་མེ་ཏོག་དང༌། སྤོབས་དང༌། བདུག་པ་དང༌། རས་བཅོས་བུ་དང༌།
ཆོས་གོས་དང༌། རྒྱུན་དང༌། ལྷ་རྫས་ཀྱི་མེ་ཏོག་ཕྲེང་གི་བར་གྱི་ཆར་མངོན་པར་རབ་ཏུ་ཕབ་བོ། །བཅོམ་ལྡན་འདས། ཇི་ལྟར་ཉི་མ་ཤར་བ་ལའང་མཆོད་པའི་ལས་བྱ་བའི་
ཕྱིར་རིན་པོ་ཆེའི་མེ་ཏོག་དང༌། སྤོས་དང༌། བདུག་པ་དང༌། རས་བཅོས་བུ་དང༌། ཕྲེང་བ་རྣམས་གཏོར་ཏོ། །འཕགས་པ་འདུས་པ་ཆེན་པོ་ཐེག་པ་ཆེན་པོའི་མདོ་ཉི་མའི་སྙིང་
པོའི་ལེའུ་བཅུ་གཅིག་པ་ལས། ལས་འབྱང་བའི་ལེའུ་སྟེ་བཞི་པའོ།།    །།དེ་ནས་དེ་སྙེད་ཀྱི་ལྷའི་དབང་པོ་འཁོར་དང་བཅས་པ་ཐམས་ཅད་དང༌། ཀླུའི་
དབང་པོ་འཁོར་དང་བཅས་པ་ཐམས་ཅད་དང༌། གནོད་སྦྱིན་གྱི་དབང་པོ་འཁོར་དང་བཅས་པ་ཐམས་ཅད་དང༌། ལྷ་མ་ཡིན་གྱི་དབང་པོ་དང༌། ནམ་མཁའ་ལྡིང་གི་དབང་པོ་

66-1-283a

དང༌། མི་འམ་ཅིའི་དབང་པོ་དང༌། ལྟོ་འཕྱེ་ཆེན་པོའི་དབང་པོ་དང༌། ཡི་དྭགས་ཀྱི་དབང་པོ་དང༌། ཤ་ཟའི་དབང་པོ་འཁོར་དང་བཅས་པ་
ཐམས་ཅད་དང༌། ལུས་སྲུལ་པོའི་དབང་པོ་འཁོར་དང་བཅས་པ་ཐམས་ཅད་ཀྱིས་བཅོམ་ལྡན་འདས་ག་ལ་བ་དེ་ལོགས་སུ་ཐལ་མོ་སྦྱར་བ་རབ་ཏུ་བཏུད་ནས་འདི་སྐད་
ཅེས་གསོལ་ཏོ། །བཙུན་པ་བཅོམ་ལྡན་འདས། གང་དང་གང་དུ་དགེ་སློང་ངམ། དགེ་སློང་མའམ། དགེ་བསྙེན་ནམ། དགེ་བསྙེན་མའམ། དད་པ་དང་ལྡན་པའི་
རིགས་ཀྱི་བུའམ། རིགས་ཀྱི་བུ་མོ་མི་སྡུག་པ་སྔོན་དུ་གཏོང་བ་ཚུལ་དེ་ལྟ་བུས་ཤེས་བགྱི་བ་ནས་འགོག་པའི་སྙོམས་པར་འཇུག་པའི་བར་གྱི་ཚུལ་གྱིས་གནས་པར་
བགྱིད་ལ། ཇི་སྐད་སྔར་བཤད་པའི་དགེ་བའི་ཕྱོགས་ཡིད་ལ་བགྱིད་པས་གནས་པར་བགྱིད་ན། དད་པ་དང་ལྡན་པའི་རིགས་ཀྱི་བུ་མོའི་བར་འཁོར་དང་བཅས་པ་
ཐམས་ཅད་ལའང་རང་གི་རིས་ཀྱི་སྟོན་པའི་འདུ་ཤེས་གཟུང་བར་བགྱིའོ། །ལུས་དང༌། སེམས་དང༌། ཡིད་ཀྱིས་སེམས་ཅན་ཐམས་ཅད་ལ་རིམ་གྲོའི་སྤྱོད་པ་བགྱིའོ།།
ཆོས་གོས་དང༌། བསོད་སྙོམས་དང༌། མལ་ཆ་དང༌། ན་བའི་གསོས་སྨན་དང༌། ཡོ་བྱད་རྣམས་ཀྱིས་མི་བྲེལ་བར་བགྱིའོ། །ཀུན་ཏུ་འཁྲུག་པའི་འཇིགས་པ་བཅོ་

66-1-283b

ལྔ་ལས་ཡོངས་སུ་ཐར་པར་བགྱིའོ། །བཅོ་ལྔ་གང་ཞེ་ན། ལུས་ཀྱི་ཀུན་ཏུ་འཁྲུག་པའི་འཇིགས་པ་ལས་ཡོངས་སུ་ཐར་པར་བགྱིའོ། །བོང་བ་དང༌། དབྱུག་གུ་དང༌། མཚོན་
ཆ་དང༌། དུག་དང༌། རྡོ་དང༌། སེམས་སྡང་བ་དང༌། རྩུབ་པ་དང༌། དད་པ་མ་མཆིས་པ་རྣམས་ལས་ཡོངས་སུ་ཐར་པར་བགྱིའོ། །ཁམས་ཀུན་ཏུ་འཁྲུག་པའི་འཇིགས་པ་
ལས་བསྲུང་བར་བགྱིའོ། །ཇི་ལྟར་མཐུན་པའི་བཟའ་བ་དང༌། བཏུང་བ་དང༌། སྨན་དང༌། ཡོ་བྱད་ཀྱི་གཞི་ལས་རིམ་གྲོ་བ་དང༌། ཉེ་དུ་དང༌། སྦྱིན་པ་པོ་དང༌། སྦྱིན་བདག་
ཡོངས་སུ་མི་ཉམས་པའི་ཆོས་ཅན་རྣམས་ནད་དང་དགྲའི་ཀུན་ཏུ་འཁྲུག་པའི་འཇིགས་པ་དང༌། འབྱུང་པོ་ཐམས་ཅད་དང༌། དགྲ་ཐམས་ཅད་ཀྱི་ཀུན་ཏུ་འཁྲུག་པའི་འཇིགས་
པ་ལས་བསྲུང་བར་བགྱིའོ། །དུག་གི་ཀུན་ཏུ་འཁྲུག་པའི་འཇིགས་པ་དང༌། རྒྱལ་པོའི་ཀུན་ཏུ་འཁྲུག་པའི་འཇིགས་པ་དང༌། ནང་གི་དམག་ཚོགས་དང༌། ཕ་རོལ་གྱི་
དམག་ཚོགས་དང༌། མུ་གེའི་ཀུན་ཏུ་འཁྲུག་པའི་འཇིགས་པ་ལས་ཡོངས་སུ་བསྲུང་བར་བགྱི་སྟེ། ཀུན་ཏུ་འཁྲུག་པའི་འཇིགས་པ་བཅོ་ལྔ་པོ་དེ་དག་གོ །གང་དག་
ད་ལྟར་དང་མ་འོངས་པའི་དུས་ན་དམ་པའི་ཆོས་ལྟར་བཅོས་པ་ལ་གནས་པའི་བར་གྱི་དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་དང༌། དད་པ་

66-1-284a

དང་ལྡན་པའི་རིགས་ཀྱི་བུའམ། རིགས་ཀྱི་བུ་མོ་དེ་དག་དང༌། གང་དག་མི་སྡུག་པ་སྔོན་དུ་གཏོང་བའི་ཚུལ་དེ་ལྟ་བུས་ཞེས་བགྱི་བ་ནས་
འགོག་པའི་སྙོམས་པར་འཇུག་པའི་བར་གྱི་ཚུལ་གྱིས་གནས་པར་བགྱིད་ལ། ཇི་སྐད་སྔར་བཤད་པ་བཞིན་ནམ་གྱི་ཆ་སྟོད་དང༌། ནམ་གྱི་ཆ་སྨད་ལ་མི་ཉལ་བར་སྦྱོར་
བ་ལ་རྗེས་སུ་བརྩོན་པར་གནས་པར་བགྱིད་པ་འཁོར་དང་བཅས་པ་དེ་དག་ཐམས་ཅད་དང༌། གང་དུ་གནས་པའི་ཡུལ་འཁོར་དང༌། གྲོང་རྡལ་དང༌། ལྗོངས་
དང་༑ རི་འོར་དང༌། གྲོང་དང༌། རྒྱལ་པོའི་ཕོ་བྲང་འཁོར་དེ་དག་དང༌། དགོན་པའི་གནས་དེ་དག་རང་གི་རིས་གྱི་ཁྱིམ་ཁོལ་གྱི་ཁྱིམ་གྱི་བར་བཞིན་དུ་གཟུང་བར་
བགྱིའོ༑ ༑ཀུན་ཏུ་འཁྲུག་པའི་འཇིགས་པ་བཅོ་ལྔ་པོ་དེ་དག་ལས་ཡོངས་སུ་བསྲུང་བར་བགྱིའོ། །སླར་བཟློག་པར་བགྱིའོ། །གང་དུ་དེ་ལྟ་བུའི་དགེ་བ་ལ་བརྩོན་པ་ཐ་ན་གང་
ཟག་གཅིག་ཅིག་གནས་པར་བགྱིད་ཀྱང་རུང༌། དེར་ཐ་ན་ཉིན་ཞག་གཅིག་ཅིག་གནས་པར་བགྱིད་ཀྱང་རུང་སྟེ། ཡུལ་འཁོར་དེ་དག་རང་གི་རིས་མི་ཁྱིམ་ཁོལ་གྱི་
ཁྱིམ་གྱི་བར་བཞིན་དུ་གཟུང་བར་བགྱིའོ། །ཀུན་ཏུ་འཁྲུག་པའི་འཇིགས་པ་བཅོ་ལྔ་ལས་ཡོངས་སུ་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །སྦྱིན་པ་པོ་དང༌།

66-1-284b

སྦྱིན་བདག་རྒྱལ་རིགས་དང༌། བྲམ་ཟེ་དང༌། རྗེའུ་རིགས་དང༌། དམངས་རིགས་དང༌། སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་དེ་དག་ཀྱང་རང་གི་རིས་ལགས་
པར་གཟུང་བར་བགྱིའོ། །ཀུན་ཏུ་འཁྲུག་པའི་འཇིགས་པ་བཅོ་ལྔ་པོ་དེ་དག་ལས་རྗེས་སུ་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །གང་དག་དེ་ལྟ་བུའི་དགེ་
བའི་ཕྱོགས་ལ་བརྩོན་པའི་གང་ཟག་རྣམས་ལ་གནས་ཁང་དང༌། གཙུག་ལག་ཁང་དང༌། ཀུན་དགའ་ར་བ་དང༌། གནས་དང༌། ཆོས་གོས་དང༌། བསོད་སྙོམས་
དང༌། མལ་ཆ་དང༌། ན་བའི་གསོས་སྨན་དང༌། ཡོ་བྱད་རྣམས་ཀྱིས་བཀུར་སྟི་དང༌། མཆོད་པ་དང༌། རིམ་གྲོ་བགྱིད་པ་དག་ཀྱང་ཀུན་ཏུ་འཁྲུག་པའི་འཇིགས་པ་དེ་ལྟ་
བུ་དེ་དག་ལས་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །གང་ཡང་བུད་མེད་སྦྲུམ་པ་གང་ཟག་དེ་ལྟ་བུ་དག་ལ་བཀུར་སྟི་བགྱིད་པ་དེ་ལ་དུས་རྟག་ཏུ་རྣམ་པར་
མི་འཚེ་བའི་ཆོས་ཅན་དང༌། ནད་མ་མཆིས་པ་དང༌། མཆོག་ཏུ་དགའ་བ་མང་བར་བདག་ཅག་གིས་བསྲུང་བར་བགྱིའོ། །ཡོངས་སུ་བསྐྱང་བར་བགྱིའོ། །ཡང་གང་
དང་གང་དུ་དེ་ལྟ་བུར་ཚུལ་བཞིན་ཡིད་ལ་བགྱིད་པ་ལ་བརྩོན་པའི་གང་ཟག་ལ་སྙིང་བརྩེ་བར་གསོལ་བ་འདེབས་པར་བགྱིད་པ་དག་དང༌། དེའི་མིང་བརྗོད་པར་བགྱིད་པ་

66-1-285a

དག་དང༌། སྐུད་པ་བཏགས་པའམ། ཀུན་ཏུ་སྲུང་བར་བགྱིད་པའམ། མི་དགེ་བ་ལས་སླར་བཟློག་པའམ། དགེ་བ་ལ་སྦྱོར་དུ་སྩལ་
པའམ་རུང་སྟེ། སེམས་ཅན་དེ་དག་ཀྱང་ཀུན་ཏུ་འཁྲུག་པའི་འཇིགས་པ་བཅོ་ལྔ་པོ་དེ་དག་ལས་བདག་ཅག་གིས་རྗེས་སུ་བསྲུང་བར་བགྱིའོ། །ཡོངས་སུ་བསྐྱང་བར་
བགྱིའོ༑ ༑མི་དང༌། མི་མ་ལགས་པའི་སེམས་ཅན་གང་དག་དེ་ལྟ་བུའི་དགེ་བའི་ཕྱོགས་ལ་ཚུལ་བཞིན་དུ་ཡིད་ལ་བགྱིད་པར་བརྩོན་པའི་གང་ཟག་རྣམས་ཀྱི་ཚིག་མི་
ཉན་ཞིང་མི་བགྱི་བར་སེམས་པ་དག་དང༌། གང་དག་དེ་དག་ལ་གཤེ་བར་བགྱི་བའམ། ཕན་པ་མ་ལགས་པ་དང༌། དོན་མ་ལགས་པ་དང༌། བར་དུ་ཉམས་པ་དང༌།
གནོད་སེམས་སུ་བགྱི་བའི་སླད་དུ་རྟུལ་བར་བགྱིད་པའི་སེམས་ཅན་དེ་དག་གི་ཐད་དུ་བདག་ཅག་གིས་མི་དང༌། མི་མ་ཡིན་པ་དག་གཏང་བར་བགྱིའོ། །དེ་ལ་བཟོད་
པར་མི་བགྱིའོ། །གང་དག་དེ་ལྟ་བུའི་དགེ་བའི་ཕྱོགས་ལ་ཚུལ་བཞིན་དུ་ཡིད་ལ་བགྱིད་པར་བརྩོན་པའི་གང་ཟག་རྣམས་ཀྱི་ཚིག་མི་མཉན་ཞིང་མི་བགྱི་བར་སེམས་
པ་དག་དང༌། གང་དག་དེ་དག་ལ་གཤེ་བར་བགྱིད་པའམ། དོན་མ་ལགས་པ་དང༌། ཕན་པ་མ་ལགས་པ་དང༌། གནོད་སེམས་དང༌། རབ་ཏུ་ཉམས་པར་

66-1-285b

བགྱི་བའི་སླད་དུ་རྟུལ་བར་བགྱི་བའི་སེམས་ཅན་དེ་དག་ནི། གནོད་པ་བཅོ་ལྔ་པོ་འདི་དག་དང་ལྡན་པར་འགྱུར་ལགས་སོ། །བཅོ་ལྔ་གང་ཞེ་ན། མྱུར་དུ་ནད་ཀྱི་སྡུག་བསྔལ་
དང༌། ལོངས་སྤྱོད་ཀྱི་སྡུག་བསྔལ་དང༌། ཉེ་བར་སྤྱོད་པ་ལས་ཡོངས་སུ་ཉམས་པའི་སྡུག་བསྔལ་དང༌། ཡན་ལག་དང་ཉིང་ལག་གཅོད་པའི་སྡུག་བསྔལ་དང༌། འཁོར་
སྡུག་པ་དང་བྲལ་བའི་སྡུག་བསྔལ་དང༌། དབང་ཕྱུག་ལས་རྒུད་པའི་སྡུག་བསྔལ་དང༌། གནས་ཀྱི་སྡུག་བསྔལ་དང༌། དགྲས་རྫི་བའི་སྡུག་བསྔལ་དང༌། རྟག་ཏུ་
སེམས་ཀུན་ཏུ་འཁྲུག་པའི་སྡུག་བསྔལ་དང༌། ཡུལ་འཁོར་གྱི་སྡུག་བསྔལ་དང༌། རྒྱལ་རིགས་ཀྱི་ཀུན་ཏུ་འཁྲུག་པའི་སྡུག་བསྔལ་དང༌། ཆོམ་རྐུན་གྱི་ཀུན་ཏུ་འཁྲུག་
པའི་སྡུག་བསྔལ་དང༌། བུད་མེད་ཀྱི་ཀུན་ཏུ་འཁྲུག་པའི་སྡུག་བསྔལ་དང༌། མྱུར་དུ་ཚེ་ཟད་པ་དང༌། འཆི་བའི་སྡུག་བསྔལ་ལགས་སོ། །སེམས་ཅན་དེ་དག་ནི། གནོད་
པ་དེ་དག་དང་མྱུར་དུ་ལྡན་པར་འགྱུར་ལགས་སོ། །སེམས་ཅན་གང་དག་དེ་ལྟ་བུའི་ཚུལ་བཞིན་དུ་ཡིད་ལ་བགྱིད་པ་ལ་བརྩོན་པ་རྣམས་ཀྱི་ཚིག་མི་ཉན་ཞིང་མི་བགྱིད་པར་
སེམས་པ་དང༌། དེ་དག་ལའང་གཤེ་བར་བགྱིད་པའམ། དོན་མ་ལགས་པ་དང༌། ཕན་པ་མ་ལགས་པ་དང༌། གནོད་སེམས་དང༌། རབ་ཏུ་ཉམས་པར་བགྱི་པའི་སླད་

66-1-286a

དུ་རྟུལ་བར་བགྱིད་པའི་སེམས་ཅན་དེ་དག་སྐྲ་གནས་བདག་ཅག་ལ་སྐྱབས་སུ་མཆིས་ཀྱང་རུང༌། གསང་སྔགས་སྣ་ཚོགས་སྒྲུབ་པའི་
ཡོ་བྱད་ཀྱིས་རིམ་གྲོ་བགྱི་བར་བརྩོན་པར་བགྱིས་སུ་ལགས་ཀྱང་དེ་དག་གི་དོན་དུ་བདག་ཅག་རིམ་གྲོའི་བསྙེན་བཀུར་བླང་བར་མི་བགྱིའོ། །དེ་དག་གི་སྐྱབས་མི་
བགྱིའོ༑ ༑དེ་དག་གི་བགྱི་བ་མི་སྒྲུབ་བོ། །དོན་སྒྲུབ་པར་མི་བགྱིད་དོ། །ཕུང་གྲོལ་གྱི་ལྷའམ། ཀླུ་ནས་ལུས་སྲུལ་པོའི་བར་སྡང་བ། སྙིང་བརྩེ་བ་མ་མཆིས་པ། བགྱིས་
པ་མི་གཟོ་བ། འཇིག་རྟེན་ཕ་རོལ་ལ་འཇིགས་པར་མི་ལྟ་བ་གང་དག་འབྱུང་བར་འགྱུར་བ་དེ་དག་དེ་ལྟ་བུའི་དགེ་བའི་ཕྱོགས་ལ་ཚུལ་བཞིན་དུ་ཡིད་ལ་བགྱིད་
པར་བརྩོན་པ་དགོན་པ་དང༌། ནགས་དང༌། བས་མཐའ་དང༌། རི་ཁྲོད་དང༌། དུར་ཁྲོད་དང༌། ཤིང་དྲུང་དང༌། ཀུན་དགའི་ར་བ་དང༌། གཙུག་ལག་ཁང་དང༌།
གནས་ཁང་དང༌། འཆག་སའི་གནས་ན་གནས་པའི་གང་ཟག་རྣམས་ཀྱི་ཐ་དད་དུ་སྡང་བའི་སེམས་དང་ལྡན་པ་དང༌། རྣམ་པར་མཐོ་འཚམ་པའི་སེམས་དང་
ལྡན་པ་དང་ཉེ་བར་མཆི་བར་བགྱིད་ཅིང༌། དེ་ལྟ་བུའི་གང་ཟག་རྣམས་ཀྱི་ལུས་ཀུན་ཏུ་འཁྲུག་པའམ་སེམས་ཀུན་ཏུ་འཁྲུག་པར་བགྱིད་ལ། མདངས་འཕྲོག་པར་

66-1-286b

བགྱིད་ཅིང༌། ཐ་ན་དེ་ལྟ་བུའི་གང་ཟག་རྣམས་ཀྱི་རིམ་གྲོ་བ་དང༌། སྦྱིན་བདག་གང་དག་ལགས་པ་དེ་དག་ལའང་ལྷའམ། ཀླུ་ནས་ལུས་སྲུལ་པོའི་བར་སྡང་བ། བགྱིས་
པ་མི་གཟོ་བ། འཇིག་རྟེན་ཕ་རོལ་ལ་འཇིགས་པར་མི་ལྟ་བ་དག་གིས་ལུས་ཀུན་ཏུ་འཁྲུག་པ་དང༌། སེམས་ཀུན་ཏུ་འཁྲུག་པར་བགྱིད་ཅིང་མདངས་འཕྲོག་པར་
བགྱིད་ལ། སྔོན་གྱི་ལས་ཀྱི་རྐྱེན་མ་གཏོགས་ལགས་ཏེ། གལ་ཏེ་ལྷ་དང༌། ཀླུ་ནས་ལུས་སྤྲུལ་པོའི་བར་དེ་དག་བདག་ཅག་གིས་སོ་སོར་མ་ཟློག་གམ། སླར་མ་ཟློག་
གམ༑ ནོངས་པ་ཅི་མཆིས་པའི་ཆད་པ་ལ་མ་བཀོད་པར་གྱུར་ན། དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་བདག་ཅག་གིས་བསླུས་པར་གྱུར་ཅིག །
བདག་ཅག་འཁོར་བ་ན་འཁོར་བའི་ཚེ་དེ་ལྟ་བུའི་ཉན་ཐོས་ཀྱི་སྤྱོད་ཡུལ་ལམ། རང་རྒྱལ་བའི་སྤྱོད་ཡུལ་ལམ། དེ་བཞིན་གཤེགས་པའི་སྤྱོད་ཡུལ་གྱིའང་རུང་སྟེ། སྣོད་
དུ་མ་གྱུར་ཅིག །བྱང་གྲོལ་གྱི་བདེ་བ་ཐོབ་པར་མ་གྱུར་ཅིག །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ་དག །འདི་ལྟར་ཡང་ཁྱེད་དུས་གསུམ་དུ་གཤེགས་
པའི་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་ཚུལ་འབར་བར་བྱེད་པ་དང༌། དཀོན་མཆོག་གསུམ་གྱི་གདུང་མི་གཅད་པར་བྱ་བའི་ཕྱིར་ཞུགས་པ་ལེགས་སོ་ལེགས་

66-1-287a

སོ༑ ༑ཁྱེད་ཀྱིས་དེ་ལྟར་བྱོས་ཤིག །དེ་ལྟར་བྱས་ན་དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་ལ་ཁྱེད་ཀྱིས་མཆོད་
པ་དང༌། རིམ་གྲོ་བྱས་པར་འགྱུར་རོ། །རིགས་ཀྱི་བུ་དག །གང་ལ་ལ་བརྩོན་པ་དང་བརྟུལ་པ་དེ་ལྟ་བུས་ལེགས་པར་གསུངས་པའི་ཆོས་འདུལ་བ་རྗེས་སུ་སྲུང་
བར་བྱེད་པ་དང༌། དེ་ལྟར་ཞུགས་ཤིང་ཆོས་ཀྱིས་གནས་པའི་གང་ཟག་རྣམས་ལ་རྗེས་སུ་སྲུང་བར་བྱེད་པའི་རིགས་ཀྱི་བུ་དེ་འཁོར་བར་འཁོར་བ་ན་དཔལ་དམ་
པ་ལ་ཉེ་བར་སྤྱོད་པར་འགྱུར་རོ། །དེ་ལ་འཁོར་བའི་སྡུག་བསྔལ་འབྱུང་བར་མི་འགྱུར་ཞིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་
རྫོགས་པར་འཚང་རྒྱ་བར་འགྱུར་རོ།། དེ་ལྟ་བས་ན་སྡུག་བསྔལ་དང་མི་མཐུན་པ་བདེ་བ་འདོད་པ་ཁྱེད་ཀྱིས་དེ་ལྟར་བྱོས་ཤིག །འདི་ལྟར་ཁྱེད་ལེགས་པར་བྱས་
པའི་ལས་ཀྱི་མཐའ་ལ་ཞུགས་པ་ནི། ཁྱེད་ཡང་ལེགས་སོ་ལེགས་སོ། །ཡང་དེའི་ཚེ་མི་མ་ཡིན་པའི་འབྱུང་པོ་མདངས་དང་ཁྲག་ཟ་བ་གང་དག་ཡིན་པ་གྲངས་
མེད་པ་དཔག་ཏུ་མེད་པ་དེ་དག་གིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ཅག་ནི། མི་མ་ལགས་པ། མདངས་འཚལ་པ། ཤ་ཁྲག་

66-1-287b

འཚལ་བ་དག་ལགས་ཏེ། བདག་ཅག་གིས་དེ་བཞིན་གཤེགས་པའི་ཉན་ཐོས་རྣམས་ལ་རྣམ་པར་མཐོ་བ་ཙམ་པར་མི་བགྱིའོ། །བཙུན་པ་བཅོམ་ལྡན་འདས། ད་ལྟར་བཅོམ་
ལྡན་འདས་ཀྱིས་ཇི་སྐད་བསྟན་པ་བཞིན་ཉན་ཐོས་གང་དག་དེ་ལྟ་བུའི་མི་སྡུག་པའི་སྦྱོར་བ་རྣལ་འབྱོར་ཡིད་ལ་བགྱིད་པས་གནས་པའི་གང་ཟག་དེ་ལྟ་བུ་དག་གལ་ཏེ་བདག་
ཅག་གིས་རྣམ་པར་མཐོ་བཙམས་པར་གྱུར་ན། བདག་ཅག་དད་པ་ཅན་མ་ལགས་པར་གྱུར་ཅིག །དབང་པོ་ཐམས་ཅད་ཀྱི་སྤྱོད་ཡུལ་རྣམས་སུ་མཆི་བར་མི་ནུས་པར་གྱུར་
ཅིག །གང་ཟག་དེ་ལྟ་བུ་དག་ནི། བདག་ཅག་གིས་ཀྱང་བསྲུང་བར་བགྱིའོ། །དེ་དག་གི་རིམ་གྲོ་བ་དང༌། སྦྱིན་བདག་གང་དག་ལགས་པ་དེ་དག་ཀྱང་བསྲུང་བར་བགྱིའོ། །
ཡོངས་སུ་བསྐྱང་བར་བགྱིའོ། །དེ་བཞིན་གཤེགས་པའི་ཉན་ཐོས་ཆོས་ཀྱིས་གནས་པ་མི་སྡུག་པའི་སྦྱོར་བ་ཡིད་ལ་བགྱིད་པས་གནས་པ་དག་ཡང་དག་པར་འཛིན་པར་
བགྱིད་པ་གཙུག་ལག་ཁང་དང༌། གནས་དང༌། ཀུན་དགའི་ར་བ་དང༌། ཆོས་གོས་དང༌། བསོད་སྙོམས་དང༌། མལ་སྟན་དང༌། བྲོ་འཚལ་བའི་གསོས་སྨན་གྱི་ཡོ་
བྱད་རྣམས་ཀྱིས་ཡང་དག་པར་འཛིན་པར་བགྱིད་པ་གང་དག་ལགས་པ་དེ་དག་བདག་ཅག་གིས་བསྲུང་བ་དང༌། བསྐྱབ་པ་དང༌། སྦ་བར་བགྱིའོ། །ཡོངས་སུ་བསྐྱང་བར་

66-1-288a

བགྱིའོ༑ ༑བཅོམ་ལྡན་འདས་ཀྱིས་བཀའ་སྩལ་པ། བཞིན་བཟང་དག །ལེགས་སོ་ལེགས་སོ། །ཁྱེད་ཀྱིས་དེ་ལྟར་བྱོས་ཤིག །ཡང་དེའི་ཚེ་
སའི་ལྷ་མོ་བརྟན་མས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བཅོམ་ལྡན་འདས་ཀྱི་ཉན་ཐོས་ཆོས་ཀྱིས་གནས་པ་དེ་ལྟ་བུའི་མི་སྡུག་པའི་
སྦྱོར་བས་རྣལ་འབྱོར་ལ་བརྩོན་པར་གནས་པར་བགྱིད་པ་གང་དག་ལགས་པ་དེ་དག་གི་ལུས་ལ་བདག་གིས་རྒྱ་ཆེན་པོའི་སའི་བཅུད་ཀྱི་མདངས་གཏང་བར་བགྱི་
སྟེ༑ དེའི་ཆོས་ཀྱིས་གནས་པ་དེ་ལྟ་བུའི་ཏིང་ངེ་འཛིན་ལ་མངོན་པར་བརྩོན་པ་དེ་དག་ཤིན་ཏུ་གཟི་བརྗིད་དང་ལྡན་པ་དང༌། ཁ་དོག་དང་ལྡན་པ་དང༌། དྲན་པ་དང་
ལྡན་པ་དང༌། བརྩོན་འགྲུས་དང་ལྡན་པ་དང༌། ཤེས་རབ་དང་ལྡན་པར་འགྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། སྦྱིན་པ་ཆེན་པོ་དང་ལྡན་པ་
གང་ཁྱོད་ངའི་སྲས། ཐུགས་ཀྱི་སྲས། ཞལ་ནས་སྐྱེས་པ། ཆོས་དང་ལྡན་པ། ཆོས་ཀྱི་སྤྲུལ་པ་དག་དེ་ལྟ་བུའི་བསོད་སྙོམས་ཀྱིས་ཡང་དག་པར་ཚིམ་པར་བྱེད་
བ་ལེགས་སོ་ལེགས་སོ། །སྦྱིན་པ་ཆེན་པོ་དང་ཡང་དག་པར་ལྡན་པ་དེས་ཁྱོད་ཐེག་པ་ཆེན་པོ་ཡོངས་སུ་རྫོགས་པར་བྱེད་པར་འགྱུར་རོ། །ཡང་དེའི་ཚེ་དཔལ་

66-1-288b

ལྷ་མོ་ཆེན་མོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་གིས་ཀྱང་དེ་ལྟ་བུའི་ཆོས་ཀྱིས་གནས་པ་རྣམས་ཀྱིས་སྦྱིན་པ་པོ་དང༌། སྦྱིན་བདག་
གང་དག་ལགས་པའི་སྦྱིན་པ་པོ་དང༌། སྦྱིན་བདག་དེ་དག་གི་དགའ་སྟོན་དང༌། ནོར་དང༌། འབྲུ་དང༌། ཤིང་རྟ་དང༌། ཉེ་བར་སྤྱོད་པ་དང༌། ལོངས་སྤྱོད་རྣམས་མ་ཚང་བ་
མ་མཆིས་པར་བགྱིའོ། །མི་སྡུག་པའི་སྦྱོར་བས་ཞེས་བགྱི་བ་ནས་འགོག་པའི་སྙོམས་པར་འཇུག་པ་ཡིད་ལ་བགྱིད་པའི་བར་གྱིས་ཉིན་མཚན་འདའ་བར་བགྱིད་པ་གང་དག་
ལགས་པ་དེ་དག་གཙུག་ལག་ཁང་དང༌། གཞི་དང༌། གནས་དང༌། ཆོས་གོས་དང༌། བསོད་སྙོམས་དང༌། མལ་སྟན་དང༌། བྲོ་འཚལ་བའི་གསོས་སྨན་གྱི་ཡོ་
བྱད་རྣམས་ཀྱིས་འཛིན་པར་བགྱིད་པ་དང༌། ཡང་དག་པར་འཛིན་པར་བགྱིད་པ་དང༌། ཡོངས་སུ་སྐྱོང་བར་བགྱིད་པ་དེ་དག་གི་ཡོ་བྱེད་ཐམས་ཅད་ཕུན་སུམ་ཚོགས་
པ་དང༌། ཉེ་བར་སྤྱོད་པ་དང༌། ལོངས་སྤྱོད་པ་དང༌། ལུས་དང་སེམས་ཀྱི་བདེ་བ་དང༌། ཡིད་བདེ་བ་དང༌། མཆོག་ཏུ་དགའ་བ་མང་བར་བདག་གིས་ཡང་དག་པར་
གཟུང་བར་བགྱིའོ། །སྣོད་དུ་གྱུར་པའི་སྤྱིན་གནས་རྣམས་དང་མ་བྲལ་ཞིང་ལྷན་ཅིག་འགྲོགས་སུ་སྩལ་བར་བགྱིའོ། །ཆོས་ལ་མངོན་པར་དགའ་བའི་སེམས་དང་

66-1-289a

ལྡན་པ་དང༌། སྙིང་བརྩེ་བའི་སེམས་དང་ལྡན་པ་དང༌། ལོག་པར་མི་ལྟུང་བའི་སེམས་དང་ལྡན་པ་དང༌། བྱམས་པའི་སེམས་དང་ལྡན་
པ་དང༌། སྙིང་རྗེའི་སེམས་དང་ལྡན་པ་དང༌། མི་ཉམས་པའི་ཆོས་ཅན་དུ་ཡང་དག་པར་བསྒྲུབ་པར་བགྱིའོ། །བཅོམ་ལྡན་འདས་ཀྱིས་བཀའ་སྩལ་པ། སྦྱིན་པ་ཆེན་
པོ་ལ་ཡང་དག་པར་བརྟེན་པ་ལེགས་སོ་ལེགས་སོ། །ཁྱོད་བརྩོན་པའི་བརྟུལ་བ་དེས་ཐེག་པ་ཆེན་པོ་རྣམ་པར་འཕེལ་བར་བྱེད་པར་འགྱུར་རོ། །ཡང་དེའི་ཚེ་གསང་
བ་པའི་བདག་པོ་ལག་ན་རྡོ་རྗེས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། འདུས་པ་ཆེན་པོའི་ལེའུ་འདི་བཤད་པ་ན་བཅོམ་ལྡན་འདས་ཀྱིས་བསྟན་
པ་ཡང་དག་པར་འཛིན་པ་ཡོངས་སུ་སྐྱོང་བ་དང༌། ཡོ་བྱད་དང་ཡང་དག་པར་ལྡན་པའི་སྦྱིན་པ་པོ་དང༌། སྦྱིན་བདག་མང་པོ་གང་དག་མཆིས་པའི་རྐྱེན་དེས་སངས་
རྒྱས་ཀྱི་ཞིང་འདིར་ཆོས་ཀྱི་ཚུལ་ཡུན་རིང་དུ་འབར་ཞིང་མི་ཉམས་པའི་ཆོས་ཅན་དུ་འགྱུར་ལགས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པས་
སྨྲས་པ༑ ཀྱེ་གསང་བ་པའི་བདག་པོ། ཅི་ནམ་མཁའ་ཡོངས་སུ་ཉམས་པ་མངོན་ནམ། སྨྲས་པ། གནས་ལ་སྒྲོ་བཏགས་པ་མེད་པའི་ཕྱིར་རོ། །སྨྲས་པ། ཅི་

66-1-289b

ཆོས་རྣམས་ཀྱི་ཡང་དག་པར་འདུ་བ་མངོན་ནམ། སྨྲས་པ། ཅི་ཡང་དག་པའི་མཐར་ཐུག་པའི་ཕྱིར་མི་མངོན་ནོ། །སྨྲས་པ། ཅི་ཡང་དག་པའི་མཐའ་དང༌། ནམ་མཁའ་མི་
འདྲ་བར་མངོན་ནམ། སྨྲས་པ། འདི་ནི། ཐ་མི་དད་པ་ཉིད་དེ། ཐ་མི་དད་པ་ཉིད་ཀྱི་ཕྱིར་མི་འདྲ་བའོ། །སྨྲས་པ། ཅི་ནམ་མཁའ་དང༌། ཆོས་རྣམས་མི་འདྲའམ། སྨྲས་པ། ཅི་
མི་གཡོ་བ་དང༌། མི་སྐྱེ་བའི་ཆོས་ཀྱི་དབྱིངས་སུ་འཇུག་པས་མི་འདྲ་བ་མེད་པ་ཉིད་དོ། །སྨྲས་པ། རིགས་ཀྱི་བུ། ཅི་འདུས་བྱས་དང༌། འདུས་མ་བྱས་ཀྱི་ཆོས་རྣམས་
ཀྱི་ཐ་དད་པ་ཉིད་མི་མངོན་ནམ། སྨྲས་པ། ཇི་ལྟར་ཡང་དག་པའི་མཐའ་དང༌། དེ་བཞིན་ཉིད་ཐ་མི་དད་པ་ཉིད་ཡིན་པ་དེ་བཞིན་དུ་འདུས་བྱས་ཀྱི་ཆོས་རྣམས་ནམ་མཁར་
སྒྲོ་བཏགས་པ་ཉིད་ཀྱི་ཕྱིར་ཐ་མི་དད་པ་ཉིད་དོ། །སྨྲས་པ། ཅི་ཡང་དག་པའི་མཐའ་དེ་བཞིན་དུ་འདུས་བྱས་ཀྱི་ཆོས་རྣམས་ཡིན་ནམ། འོན་ཏེ་འདུས་མ་བྱས་ཀྱི་ཆོས་རྣམས་
ཡིན༑ སྨྲས་པ། སྟོང་པ་ཉིད་སྒྲོ་བཏགས་པ་ཉིད་ཀྱི་ཕྱིར་ཡང་དག་པའི་མཐའ་དང༌། དེ་བཞིན་ཉིད་དུ་འདུས་བྱས་དང༌། འདུས་མ་བྱས་དང་ཡང་དག་པར་ལྡན་པ་མ་
ཡིན་ནོ༑ ༑ཡང་སྨྲས་པ། ཅི་སྟོང་པ་ཉིད་དུ་ཡང་དག་པར་འདུ་བ་ཡིན་ནམ། སྨྲས་པ། ཐེར་ཟུག་ཏུ་གནས་པ་མ་ཡིན་པ་དང༌། རང་བཞིན་སྟོང་པ་ཉིད་དང༌། འཇིག་པ་

66-1-290a

མེད་པ་ཉིད་ཀྱི་ཕྱིར་ཆོས་ཐམས་ཅད་ཡང་དག་པར་འདུ་བ་སྟོང་པ་ཉིད་དོ། །འདི་ལ་གང་སྟོང་པ་ཉིད་ཅེས་བྱ་བའི་དངོས་པོའང་མི་དམིགས་
སོ༑ ༑རིགས་ཀྱི་བུ། ཇི་ལྟར་ངོ་བོ་ཉིད་ངོ་བོ་ཉིད་ཀྱི་སྟོང་པ་དང་མཚན་གྱི་གཞི་མཚན་གྱི་གཞིས་སྟོང་པ་དང༌། མཚན་གྱི་གཞི་མེད་པ་མཚན་གྱི་གཞིས་སྟོང་པ་
ཡིན་པ་དེ་བཞིན་དུ་ཚུལ་དེས་ཆོས་ཐམས་ཅད་ཤེས་པར་བྱའོ། །དེ་ཅིའི་ཕྱིར་ཞེ་ན། དེ་ལྟར་བརྗོད་དུ་མེད་པའི་ཕྱིར་ཆོས་ཐམས་ཅད་སྟོང་པ་ཉིད་ཀྱི་ཕྱིར་རོ། །འདི་
ལྟར་ཆོས་ཐམས་ཅད་ཀྱི་དའི་ངོ་བོ་ཉིད་ཉན་ཐོས་རྣམས་ཀྱིས་བྱས་པ་མ་ཡིན་ནོ། །རང་རྒྱལ་བ་རྣམས་ཀྱིས་མ་ཡིན་ནོ། །དེ་བཞིན་གཤེགས་པ་རྣམས་ཀྱིས་མཛད་
པ་མ་ཡིན་ཏེ། དེ་ལྟར་ཡང་དག་པའི་མཐའ་དང༌། དེ་བཞིན་ཉིད་དང༌། འདུས་བྱས་དང༌། འདུས་མ་བྱས་ཀྱི་ཆོས་ཉིད་ཐམས་ཅད་ནམ་མཁའ་དང་ཡང་
དག་པར་ལྡན་པ་ཉིད་ཀྱི་ཕྱིར་མི་འདྲ་བ་མེད་པ་ཉིད་ནི། ཐ་མི་དད་པ་ཡིན་པར་ཤེས་པར་བྱའོ། །བསྟན་པ་འདི་བཤད་པ་ན་སྔོན་སྟོང་པ་ཉིད་ཀྱི་ཚུལ་ལ་ཡོངས་
སུ་སྦྱང་བ་བྱས་པའི་སེམས་ཅན་དཔག་ཏུ་མེད་པ་ནི། སྔོན་གྱི་མི་དགེ་བའི་ལས་ཀྱི་སྒྲིབ་པ་ཟད་ཅིང་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་

66-1-290b

ཐོབ་པར་གྱུར་ཏོ། །སེམས་ཅན་ཁྲག་ཁྲིག་ཕྲག་དགུ་བཅུ་རྩ་གཉིས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྐྱེས་ཤིང་ཕྱིར་མི་ལྡོག་པའི་ཆོས་
རྣམས་ལ་གནས་པར་གྱུར་ཏོ། །འཕགས་པ་འདུས་པ་ཆེན་པོ་ཐེག་པ་ཆེན་པོའི་མདོ་ཉི་མའི་སྙིང་པོའི་ལེའུ་བཅུ་གཅིག་པ་ལས། ཀུན་ཏུ་སྲུང་བའི་ལེའུ་སྟེ་ལྔ་པ་
རྫོགས་སོ།།    །།ཡང་དེའི་ཚེ་རྒྱལ་པོ་གཟུགས་ཅན་སྙིང་པོ་དགའ་བ་དང༌། མཆོག་ཏུ་དགའ་བ་དམ་པ་སྐྱེས་ཏེ་འདི་སྐད་ཅེས་གསོལ་ཏོ། །བཙུན་པ་
བཅོམ་ལྡན་འདས། འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བསམ་གཏན་ལ་མངོན་པར་བརྩོན་པ་རྣམས་ཀྱིས་སངས་རྒྱས་ཀྱི་ཞིང་མི་མཇེད་གཏམས་
ཞིང་སྔོན་མ་མཐོང་མ་ཐོས་པའི་སྣང་བ་ཆེན་པོས་ཁྱབ་པ་དེ་ལྟ་བུ་ནི། ངོ་མཚར་ལགས་སོ། །བཙུན་པ་བདེ་བར་གཤེགས་པ། མཆོག་ཏུ་ངོ་མཚར་ལགས་ཏེ། སངས་
རྒྱས་ཀྱི་ཞིང་འདི་དང་མཚམས་གཞན་གྱི་ཁོར་ཡུག་ཆེན་པོའི་རིམ་གཏོགས་པར་གཡར་སྔར་གཞན་ཅི་ཡང་གདའ་བར་མི་འགྱུར་ལགས་སོ། །བཙུན་པ་བཅོམ་ལྡན་
འདས༑ གང་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་སྣང་བས་སངས་རྒྱས་ཀྱི་ཞིང་མི་མཇེད་འདི་ཐམས་ཅད་མཐོང་ལགས་ན། དེ་བཞིན་གཤེགས་པ་

66-1-291a

སྙོམས་པར་ཞུགས་པའི་སྣང་བ་ཇི་ལྟ་བུར་འགྱུར་བ་ལགས། ཅི་དེ་བཞིན་གཤེགས་པའི་སྣང་བས་བདག་ཅག་གིས་སངས་རྒྱས་ཀྱི་
ཞིང་གཞན་གྱི་ཡོན་ཏན་བཀོད་པ་མཐོང་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ། དེ་དེ་བཞིན་ཏེ། དེ་བཞིན་གཤེགས་པ་
རང་གི་སྤྱོད་ཡུལ་ན་བཞུགས་སོ། །དེ་བཞིན་གཤེགས་པ་བསོད་ནམས་ཆེན་པོའི་རྒྱན་གྱིས་མངོན་པར་བརྒྱན་པ། སྔོན་གྱི་ཚོགས་བསགས་པའི་དགེ་བའི་རྩ་བ་
དང་སྔོན་གྱི་བྱང་ཆུབ་སེམས་དཔའི་སྤྱོད་པའི་རྒྱུ་མཐུན་པའི་བྱང་ཆུབ་སེམས་དཔར་གྱུར་པའི་རྒྱུ་མཐུན་པའི་རང་གི་གནས་སངས་རྒྱས་ཀྱི་རྣམ་པར་སྨིན་པས་མངོན་
པར་གྲུབ་པ་མཐའ་ཡས་པར་བསྟན་པ། དེ་བཞིན་གཤེགས་པའི་རྣམ་པར་འཕྲུལ་པ་མ་ཆགས་པའི་སྤྱོད་ཡུལ་གྱིས་བྱིན་གྱིས་བརླབས་པ། ཡེ་ཤེས་གསལ་
བ་བསྐྱེད་པར་འཇུག་པའི་བློ་གྲོས་དང་ཡང་དག་པར་ལྡན་པ། ཡེ་ཤེས་ཀྱི་ཕ་རོལ་ཏུ་གཤེགས་པ་ལས་རབ་ཏུ་སྐྱེས་པ། ཕྱི་མའི་མཐའི་བསྐལ་པར་ཡང་དག་
པར་བསྒྲུབས་པ། སངས་རྒྱས་ཀྱི་སྤྱོད་ཡུལ་ཚད་མེད་པ་ལ་གནས་པ། ཆོས་ཀྱི་འཁོར་ལོ་ཤིན་ཏུ་བསྐོར་བ། ཆོས་ཐམས་ཅད་ལ་དབང་སྒྱུར་བ་བརྙེས་པའི་རྒྱུ་

66-1-291b

མཐུན་པ། སེམས་ཅན་ཐམས་ཅད་ཀྱི་དབང་པོ་མཆོག་དང་མཆོག་མ་ཡིན་པ་མཁྱེན་པ་དང༌། ཡོངས་སུ་སྨིན་པར་མཛད་པ་ལ་མཁས་པ། བག་ཆགས་ཡང་དག་
པར་བཅོམ་པས་སངས་རྒྱས་ཀྱི་མཛད་པ་ལྷུན་གྱིས་གྲུབ་པ་ཡང་དག་པར་བསྟན་པ་ན་བཞུགས་སོ། །རྒྱལ་པོ་ཆེན་པོ། དེས་ན་ཕྱོགས་བཅུ་ཀུན་ཏུ་འཇིག་རྟེན་གྱི་ཁམས་
གྲངས་མེད་པ་དཔག་ཏུ་མེད་པ་ཁྱོད་ཀྱིས་མཐོང་བར་འགྱུར་རོ། །དེ་བཞིན་དུ་དེ་བཞིན་གཤེགས་པ་གྲངས་མེད་པ་དཔག་ཏུ་མེད་པ་བཞུགས་ཤིང་གཞེས་པ་བྱང་ཆུབ་སེམས་
དཔའ་རྣམས་དང༌། ཉན་ཐོས་ཀྱི་ཚོགས་ཀྱིས་ཡོངས་སུ་བསྐོར་བ་དང་བཅས་པ་ཁྱོད་ཀྱིས་མཐོང་བར་འགྱུར་རོ། །དེ་ནས་རྒྱལ་པོ་གཟུགས་ཅན་སྙིང་པོ་དང༌། སྲོག་ཆགས་
བྱེ་བ་མང་པོ་གཞན་དག་གིས་ཀྱང་ཚིག་མཐུན་པར་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་བདག་ཅག་ལ་སངས་རྒྱས་ཀྱི་ཡུལ་ཉིད་ཀྱི་སྤྱོད་ཡུལ་བསོད་ནམས་
ཆེན་པོའི་རྒྱན་གྱི་རྒྱུ་མཐུན་པ་བསྟན་དུ་གསོལ། བདག་ཅག་ལ་སངས་རྒྱས་ཀྱི་མཛད་པ་ལྷུན་གྱིས་གྲུབ་པའི་བར་ཡང་དག་པར་བསྟན་དུ་གསོལ། །བཅོམ་ལྡན་འདས་
ཀྱིས་དེ་བཞིན་གཤེགས་པའི་སྤྱོད་ཡུལ་ཡང་དག་པར་བསྟན་པ་གནང་བར་མཛད་དུ་གསོལ། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཀུན་ཤེས་ཀཽ་ཌི་ནྱ་ལ་

66-1-292a

བཀའ་སྩལ་པ། ཀཽ་ཌི་ནྱ། ཉན་ཐོས་ཆེན་པོ་རྣམས་དང༌། ཁྱིམ་ན་གནས་པ་དང༌། རབ་ཏུ་བྱུང་བ་གང་དག་ཡིན་པ་ཐམས་ཅད་རང་གི་དགེ་
བའི་ཕྱོགས་ཀྱི་ནང་དུ་ཡང་དག་འཇོག་ལ་གནས་པར་བྱོས་ཤིག །ངའང་རང་གི་སངས་རྒྱས་ཀྱི་སྤྱོད་ཡུལ་གྱི་ནང་དུ་ཡང་དག་འཇོག་ལ་གནས་པར་མཛད་དོ། །ཡང་
དེའི་ཚེ་ལྷ་དང༌། ཀླུ་དང༌། གནོད་སྦྱིན་ནས་མི་དང༌། མི་མ་ཡིན་པའི་བར་གང་དག་ཡིན་པ་དང༌། བདེན་པ་མཐོང་བ་གང་དག་ཡིན་པ་དང༌། རྗེས་སུ་མཐུན་པའི་
བཟོད་པ་ཐོབ་པ་གང་དག་ཡིན་པ་དང༌། ཐེག་པ་གསུམ་ལས་ཕྱིར་མི་ལྡོག་པ་གང་དག་ཡིན་པ་དང༌། དཀོན་མཆོག་གསུམ་ལ་མངོན་པར་དད་པ་གང་དག་ཡིན་
པ་དེ་དག་ཐམས་ཅད་སྐྱིལ་མོ་ཀྲུང་དུ་འཁོད་ནས་སྙོམས་པར་ཞུགས་སོ། །དེ་ནས་བཅོམ་ལྡན་འདས་སངས་རྒྱས་ཐམས་ཅད་ཀྱི་ཡུལ་གྱི་སྤྱོད་ཡུལ་ལ་ཤེས་རབ་ཀྱིས་
ནམ་མཁའ་ཁྱབ་པར་བྱེད་པ། མཁས་པ་མང་པོ་ཐམས་ཅད་ཡང་དག་པར་ཚིམ་པར་བྱེད་པ་ཉི་མ་དང་ཟླ་བ་ལྟ་བུ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ།
དེ་ནི༑ ཉན་ཐོས་དང་རང་རྒྱལ་བ་ཐམས་ཅད་ཀྱི་སྤྱོད་ཡུལ་མ་ཡིན་པ་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་ཀྱི་སྤྱོད་ཡུལ་མ་ཡིན་པ་དང༌།

66-1-292b

སེམས་ཅན་ཐམས་ཅད་ཀྱིས་ཤེས་པའི་སྤྱོད་ཡུལ་མ་ཡིན་ཏེ། དེ་སངས་རྒྱས་བཅོམ་ལྡན་འདས་ཐམས་ཅད་ཀྱི་སྤྱོད་ཡུལ་གྱི་ཡུལ་མཁྱེན་པ་ནི། མ་གཏོགས་སོ། །དེའི་
ཚེ་བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་ནས་སངས་རྒྱས་ཀྱི་ཞིང་མི་མཇེད་འདི་ཐམས་ཅད་དང༌། གླིང་བཞི་བ་བྱེ་བ་ཕྲག་བརྒྱ་དང༌། རིའི་རྒྱལ་པོ་རི་རབ་
བྱེ་བ་ཕྲག་བརྒྱ་དང༌། ཉི་མ་དང་ཟླ་བ་བྱེ་བ་ཕྲག་བརྒྱ་སྙེད་དང༌། སྲིད་པའི་རྩེ་མོ་ལྷའི་གནས་བྱེ་བ་ཕྲག་བརྒྱ་སྙེད་ཡོད་པ་དེ་དག་ཐམས་ཅད་དེ་བཞིན་གཤེགས་པའི་སྐུ་ལ་
ཆུད་པར་ཡང་དག་པར་སྣང་ངོ༌། །ཐམས་ཅད་དང་ལྡན་པའི་སངས་རྒྱས་ཀྱི་ཞིང་མི་མཇེད་ཐམས་ཅད་དེ་བཞིན་གཤེགས་པའི་སྐུ་ལ་གནས་པར་ཡང་དག་པར་སྣང་
ངོ༌། །སངས་རྒྱས་ཀྱི་ཞིང་མི་མཇེད་འདིར་གཏོགས་པའི་སེམས་ཅན་སེམས་ཅན་དམྱལ་བའམ། དུད་འགྲོའི་སྐྱེ་གནས་པའམ། གཤིན་རྗེའི་འཇིག་རྟེན་པའམ།
ལྷའམ། མི་གང་དག་ཡིན་པ་དེ་དག་ཐམས་ཅད་ཀྱི་ལུས་དང་སེམས་ཀྱི་སྡུག་བསྔལ་གྱི་ཉོན་མོངས་པའང་ཐམས་ཅད་ཀྱི་ཐམས་ཅད་དུ་རྒྱུན་ཆད་དོ། །དེ་དག་ཐམས་
ཅད་ཀྱིས་ལུས་དང་སེམས་ཀྱི་བདེ་བ་འདི་ལྟ་བུ་ཐོབ་པར་གྱུར་ཏེ། དཔེར་ན། བསམ་གཏན་གཉིས་པའི་ཞི་གནས་ཐོབ་པའི་དགེ་སློང་སྙོམས་པར་ཞུགས་པ་བཞིན་

66-1-293a

བྱང་ཆུབ་སེམས་དཔའ་ཐམས་ཅད་ཀྱིས་ཏིང་ངེ་འཛིན་ལས་ལངས་ཏེ། ལངས་པ་དེ་དག་ཐམས་ཅད་ཀྱི་རང་གི་ལུས་ལ་སྣང་བ་ནུབ་བར་
གྱུར་ཏོ། །ཉན་ཐོས་ཐམས་ཅད་དང༌། སེམས་ཅན་གང་སུ་དག་སྙོམས་པར་ཞུགས་པ་དེ་དག་ཐམས་ཅད་ཏིང་ངེ་འཛིན་ལས་ལངས་ཏེ། དེ་དག་ཐམས་ཅད་ལུས་
དང་སེམས་ཀྱི་བདེ་བ་དེ་ལྟ་བུ་དང་ཡང་དག་པར་ལྡན་པར་གྱུར་ཏོ། །དེ་དག་ཐམས་ཅད་ངོ་མཚར་ཐོབ་ཅིང་རྨད་དུ་བྱུང་བ་ཐོབ་པ་སྟེ། དབང་པོ་ཚིམ་ནས་དེ་དག་
དེ་བཞིན་གཤེགས་པའི་སྐུའི་ནང་དུ་གནས་ཤིང་འཁོད་ནས་བཅོམ་ལྡན་འདས་ཀྱི་སྐུའི་བ་སྤུའི་ཁུང་བུ་ལ་བལྟས་ཏེ། དེ་དག་ཐམས་ཅད་ཀྱིས་འདི་ལྟར་བཅོམ་
ལྡན་འདས་ཀྱི་སྐུའི་བ་སྤུའི་ཁུང་བུ་གཅིག་ནས་འོད་ཟེར་འདི་ལྟ་བུ་བྱུང་བ་དེ་ལྟ་བུ་མཐོང་བར་གྱུར་ཏེ། དཔེར་ན། ཉི་མ་དང་ཟླ་བ་གངྒཱའི་ཀླུང་གི་བྱེ་མ་སྙེད་དང༌། ནོར་བུ་
རིན་པོ་ཆེ་ཆན་པོ་གངྒཱའི་ཀླུང་གི་བྱེ་མ་སྙེད་ཀྱི་སྣང་བ་དང༌། བྱང་ཆུབ་སེམས་དཔའ་ས་བཅུ་པ་གངྒཱའི་ཀླུང་གི་བྱེ་མ་སྙེད་ཀྱི་འོད་ཟེར་གྱི་སྣང་བ་བཞིན་ནོ། །བཅོམ་ལྡན་
འདས་ཀྱི་བ་སྤུའི་ཁུང་བུ་རེ་རེ་ནས་ཀྱང་འོད་དེ་ལྟ་བུ་བྱུང་སྟེ། བཅོམ་ལྡན་འདས་ཀྱི་སྐུ་ལས་འོད་ཟེར་རབ་ཏུ་བྱུང་བ་དེ་དག་གིས་ཕྱོགས་བཅུའི་སངས་རྒྱས་ཀྱི་ཞིང་

66-1-293b

ཐམས་ཅད་སྣང་བ་ཆེན་པོས་རྒྱས་པར་གང་བར་གྱུར་ཏོ། །སངས་རྒྱས་ཀྱི་ཞིང་སྟོང་པ་མ་ཡིན་པ་གང་དག་ན་སངས་རྒྱས་བཅོམ་ལྡན་འདས་བཞུགས་ཤིང་གཞེས་
པའི་སངས་རྒྱས་བཅོམ་ལྡན་འདས་དེ་དང་དེ་དག་གིས་ཐམས་ཅད་དང་ལྡན་པའི་སངས་རྒྱས་ཀྱི་ཞིང་མི་མཇེད་ཐམས་ཅད་འདི་ལྟ་བུའི་དབྱངས་བརྗོད་པས་ཀུན་
ཏུ་གང་བར་མཛད་དོ། །ཤཱཀྱ་སེངྒེ་མི་ཡི་མཆོག །བྱམས་དང་ཐུགས་རྗེའི་རྒྱུ་མཐུན་པ། །སེམས་ཅན་ཀུན་ལ་ཕན་མཛད་པ། །བསོད་ནམས་ལས་གྲུབ་པ་ལ་ལྟོས།།
སེམས་ཅན་ཀུན་ལ་ཐུགས་བརྩེའི་ཕྱིར། །སངས་རྒྱས་སྤྱོད་ཡུལ་སྟོན་པར་མཛད། །ཐུགས་རྗེས་འོད་ཟེར་བཀྱེ་བས་ནི། །ཞིང་རྣམས་ཐམས་ཅད་གསལ་བར་གྱུར།།
རེ་རེས་ཞིང་ནི་རྒྱས་གྱུར་པ། །གནས་ཀུན་གསལ་བ་མཐོང་ནས་སུ། །བྱང་ཆུབ་མཆོག་ནི་ཡོངས་ཚོལ་ཞིང༌། །སེམས་ཀྱི་མཆོག་ཀྱང་སྐྱེད་པར་བྱེད། །གང་དག་ལུས་
ཅན་རྫུ་འཕྲུལ་འཐོབ། །དེ་དག་ཐམས་ཅད་མྱུར་དུ་ལྷགས། །ཤཱཀྱ་སེངྒེ་མི་མཆོག་ལ། །ཁྱེད་ཀྱིས་བསྐོར་བ་བྱས་ནས་ཀྱང༌། །གང་དག་རྫུ་འཕྲུལ་མ་ཐོབ་ཀུན། །རྒྱང་
མ་ནས་ནི་ཕྱག་འཚལ་ལ། །བྱང་ཆུབ་ཏུ་ནི་སེམས་བསྐྱེད་དང༌། །མི་ཡི་སྐྱེས་མཆོག་རྣམས་སུ་འགྱུར། །སངས་རྒྱས་བཅོམ་ལྡན་འདས་དེ་དག་གི་རང་རང་གི་སངས་

66-1-294a

རྒྱས་ཀྱི་ཞིང་ནས་དབྱངས་ཀྱིས་གོ་བར་མཛད་ནས་ཐུགས་རྗེའི་དབང་གིས་སེམས་ཅན་རྣམས་ཡོངས་སུ་སྨིན་པར་མཛད་པའི་ཕྱིར་དེ་
བཞིན་གཤེགས་པ་ཤཱཀྱ་ཐུབ་པའི་དགོངས་པ་དང་སྨོན་ལམ་ཡོངས་སུ་བསྐང་བའི་ཕྱིར་དང༌། དེའི་ཡོན་ཏན་བརྗོད་པའི་ཕྱིར་དེ་བཞིན་གཤེགས་པ་རེ་རེའང་བྱང་
ཆུབ་སེམས་དཔའ་དང༌། དེ་བཞིན་དུ་ཉན་ཐོས་ཆེན་པོ་གངྒཱའི་ཀླུང་གི་བྱེ་མ་སྙེད་ཕྲག་དུ་མ་དང༌། ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་
མཁའ་ལྡིང་དང༌། དྲི་ཟ་དང༌། མི་འམ་ཅི་དང༌། ལྟོ་འཕྱེ་ཆེན་པོ་གངྒཱའི་ཀླུང་གི་བྱེ་མ་སྙེད་ཕྲག་དུ་མས་མདུན་དུ་བདར་ཅིང་ཡོངས་སུ་བསྐོར་ཏེ། དེ་དག་རང་གི་
སངས་རྒྱས་ཀྱི་ཞིང་རྣམས་ནས་རྫུ་འཕྲུལ་གྱིས་ཡང་དག་པར་ཞུགས་ནས་སངས་རྒྱས་ཀྱི་ཞིང་མི་མཇེད་འདིར་གཤེགས་ཏེ་བཅོམ་ལྡན་འདས་ཀྱི་སྐུ་ལ་ལན་གསུམ་
བསྐོར་བ་མཛད་ནས་སངས་རྒྱས་བཅོམ་ལྡན་འདས་དེ་དག་གི་འཁོར་གྱི་སེམས་ཅན་གང་དག་ཡིན་པ་དེ་དག་བཅོམ་ལྡན་འདས་དེ་བཞིན་གཤེགས་པ་ཤཱཀྱ་ཐུབ་
པ་ལ་བསྐོར་བ་བྱེད་ཅིང་དེ་ལྟ་བུའི་མཆོད་པ་བྱེད་པར་གྱུར་ཏོ། །ཡང་རང་རང་གི་སངས་རྒྱས་ཀྱི་ཞིང་དག་ཏུའང་དོང་ངོ༌། །དེའི་དུས་ན་སེམས་ཅན་གང་དག་སངས་

66-1-294b

རྒྱས་ཀྱི་ཞིང་མི་མཇེད་དུ་བཅོམ་ལྡན་འདས་ཀྱི་སྐུ་ལ་ཆུང་པ་དེ་དག་ཐམས་ཅད་ཀྱིས་ཕྱོགས་བཅུ་ཀུན་གྱི་སངས་རྒྱས་ཀྱི་ཞིང་ཐམས་ཅད་ཀྱི་ཡོན་ཏན་བཀོད་པའི་དེ་
བཞིན་གཤེགས་པ་འཁོར་དང་བཅས་པ་རྣམས་མཐོང་ངོ༌། །དེ་དག་ཐམས་ཅད་ཀྱིས་དེ་ནས་ཡང་དག་པར་ཞུགས་པ་འཁོར་དང་བཅས་པ་རྣམས་དང༌། བཅོམ་ལྡན་
འདས་ཤཱཀྱ་ཐུབ་པ་ལ་བསྐོར་བ་མཛད་ཅིང་གཤེགས་པ་དང༌། རང་རང་གི་སངས་རྒྱས་ཀྱི་ཞིང་དུ་འཇུག་ཅིང་རྡོ་རྗེའི་གདན་ལ་བཞུགས་ཏེ་ཆོས་སྟོན་པ་མཐོང་ངོ༌། །
ཇི་ལྟར་སངས་རྒྱས་བཅོམ་ལྡན་འདས་དེ་དག་རང་རང་གི་སངས་རྒྱས་ཀྱི་ཞིང་དག་ཏུ་རང་རང་གི་གདན་ལ་བཞུགས་ནས་རང་རང་གི་འཁོར་ལས་བརྩམས་ཏེ་དེ་བཞིན་
གཤེགས་པ་ཤཱཀྱ་ཐུབ་པའི་བསྔགས་པ་དང༌། ཡོན་ཏན་དང༌། གྲགས་པ་དང༌། ཤེས་རབ་དང༌། བསོད་ནམས་དང༌། བརྩོན་འགྲུས་དང༌། ཐུགས་རྗེ་དང༌། སེམས་
ཅན་ཡོངས་སུ་སྨིན་པར་མཛད་པ་བསྟན་པ་བཞིན་དེར་སངས་རྒྱས་ཀྱི་ཞིང་རེ་རེར་ཡང་སེམས་ཅན་གྲངས་མེད་དཔག་ཏུ་མེད་པ་གངྒཱའི་ཀླུང་གི་བྱེ་མ་སྙེད་ཀྱིས་བླ་ན་མེད་པ་
ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །རང་རང་གི་ལུང་བསྟན་པ་ཐོབ་པར་གྱུར་ཏོ། །རང་སངས་རྒྱས་ཀྱི་ཐེག་པ་ལའང་དེ་བཞིན་ནོ། །ཉན་

66-1-295a

ཐོས་ཀྱི་ཐེག་པ་ལའང་དེ་བཞིན་ནོ། །འདིར་བཅོམ་ལྡན་འདས་ཀྱི་སྐུ་ལ་ཆུད་པ་གང་དག་ཡིན་པ་ཐམས་ཅད་ཀྱིས་ཀྱང་མཐོང་ངོ༌། །
ལུང་བསྟན་པའང་ཐམས་ཅད་ཀྱིས་ཐོས་སོ། །སྙིགས་མ་ལྔའི་སངས་རྒྱས་ཀྱི་ཞིང་སྟོང་པ་དག་ན་སེམས་ཅན་གང་དག་ཡོད་པའི་བདེ་བ་དང་སྡུག་བསྔལ་གྱི་ཚོར་བ་
ཅི་འདྲ་བ་མྱོང་བ་དག་ཀྱང་འདིར་བཅོམ་ལྡན་འདས་ཀྱི་སྐུ་ལ་ཆུད་ཅིང་འཁོད་པ་རྣམས་ཀྱིས་མཐོང་ངོ༌། །དེའི་ཚེ་སྙིགས་མ་ལྔའི་འཇིག་རྟེན་གྱི་ཁམས་སྟོང་པ་དག་
ན་སེམས་ཅན་གང་དག་ཡོད་པ་དེ་དག་ཐམས་ཅད་ཀྱིས་ཀྱང་སྣང་བ་དེ་མཐོང་ནས་དེ་བཞིན་གཤེགས་པ་ཤཱཀྱ་ཐུབ་པའང་མཐོང་སྟེ། སངས་རྒྱས་བཅོམ་ལྡན་འདས་
བགྲང་བ་ལས་འདས་པ་དང༌། དེ་བཞིན་གཤེགས་པ་རེ་རེའང་སེམས་ཅན་བགྲང་བ་ལས་འདས་པ་དག་དང་ཐབས་ཅིག་ཏུ་འདིར་དེ་བཞིན་གཤེགས་པ་ཤཱཀྱ་
ཐུབ་པ་ལ་བསྐོར་བ་མཛད་པ་མཐོང་ངོ༌། །དེའི་ཚེ་སེམས་ཅན་དེ་དག་ཐམས་ཅད་མཆོག་ཏུ་དགའ་བའི་དམ་པ་སྐྱེས་ཏེ་ཐམས་ཅད་སྡུག་བསྔལ་གྱི་ཚོར་བ་རྒྱུན་ཆད་
དོ༑ ༑སྙིགས་མ་ལྔའི་སངས་རྒྱས་ཀྱི་ཞིང་སྟོང་པ་དེ་དག་ན་བྱང་ཆུབ་སེམས་དཔའ་སེམས་དཔའ་ཆེན་པོ་ས་བཅུ་པ་གང་དག་སེམས་ཅན་ཡོངས་སུ་སྨིན་པར་བྱ་བའི་

66-1-295b

ཕྱིར་ཞུགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་གིས་སངས་རྒྱས་ཀྱི་ཞིང་གང་ན་སངས་རྒྱས་ཀྱིས་འདུལ་བའི་སེམས་ཅན་དག་ཡོད་པ་དེར་སངས་
རྒྱས་ཀྱི་སྐུ་བྱད་ཀྱིས་སངས་རྒྱས་ཀྱི་ཞིང་མི་མཇེད་ཐམས་ཅད་དབྱངས་དང༌། ངག་དང༌། སྒྲ་བརྗོད་པ་གཅིག་གིས་གོ་བར་མཛད་དོ། །དགེ་བའི་དོན་དུ་ཞིང་གཅིག་ཏུ། །
ངེད་ཅག་ཐམས་ཅད་གཤེགས་པ་ཡིན། །སངས་རྒྱས་རྣམས་ནི་མི་བཞུགས་ན། །སུས་ཀྱང་དཔལ་ཆེན་མི་ཐོབ་བོ། །ཁྱེད་ཅག་གིས་ནི་བྱང་ཆུབ་ཏུ། །གཅིག་ཏུ་སེམས་
ནི་གཞོལ་བྱས་ན། །ཁྱེད་ཅག་ཕྱིན་ཆད་འཁོར་བར་ནི། །སྡུག་བསྔལ་སྐྱེ་བར་མི་འགྱུར་རོ། །ཤཱཀྱ་ཁྱུ་མཆོག་མཆོད་པ་དང༌། །དེ་ལ་བསྐོར་བ་བྱ་བའི་ཕྱིར། །འདི་ལྟར་ཁྱེད་
ཅག་ཐམས་ཅད་ནི། །ང་དང་ཐབས་ཅིག་མྱུར་དུ་འདེང༌། །འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་དགུ་པ།
བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཀྱང་སངས་རྒྱས་ཀྱི་སྐུ་བྱད་ཀྱིས་རེ་རེ་ཞིང་སེམས་ཅན་རྫུ་འཕྲུལ་དང་ལྡན་པ་གངྒཱའི་ཀླུང་གཅིག་གི་བྱེ་མ་སྙེད་དང་
ལྷན་ཅིག་ཏུ་དེ་ནས་ཆས་ཏེ། དེ་བཞིན་གཤེགས་པ་ཤཱཀྱ་ཐུབ་པ་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཤཱཀྱ་ཐུབ་པ་ལ་སེམས་ཅན་དེ་དག་གིས་རིན་པོ་ཆེ་

66-1-296a

སྣ་ཚོགས་ནས་རོལ་མོའི་སྒྲ་དང༌། གར་དང༌། གླུ་སྣ་ཚོགས་བའི་བར་གྱིས་མཆོད་བ་བྱས་ནས་བླ་ན་མེད་པ་ཡང་དག་པར་རྫོགས་པའི་བྱང་
ཆུབ་ཏུ་སྨོན་ལམ་བཏབ། ཁ་ཅིག་གིས་ནི་ཉན་ཐོས་ཀྱི་ཐེག་པར་སྨོན་ལམ་བཏབ་སྟེ། ཐམས་ཅད་ཀྱང་བསམ་པ་ཇི་ལྟ་བ་བཞིན་དུ་ཕྱིར་མི་ལྡོག་པར་གྱུར་ཏོ། །དེའི་ཚེ་
དེ་དག་ཆོ་ག་བཞིན་དུ་ཏིང་ངེ་འཛིན་དང༌། བཟོད་པ་དང༌། གཟུངས་ཐོབ་སྟེ། དགེ་བའི་རྩ་བ་རྣམ་པ་སྣ་ཚོགས་བསྒྲུབས་ནས་རང་རང་གི་ཞིང་དུ་དོང་སྟེ་བྱང་ཆུབ་སེམས་
དཔའ་སེམས་དཔའ་ཆེན་པོ་ཁ་ཅིག་ནི་རང་རྒྱལ་བའི་ལུས་བྱད་ཀྱིས་ཞེས་བྱ་བ་ནས་ཁ་ཅིག་ནི་ཉན་ཐོས་ཀྱི་ལུས་བྱད་ཀྱིས་ཞེས་བྱ་བའི་བར་དང༌། ཁ་ཅིག་ནི་ཚངས་པའི་ལུས་
བྱད་དང༌། ཁ་ཅིག་ནི་བརྒྱ་བྱིན་གྱི་ལུས་བྱད་ཀྱིས་ཞེས་བྱ་བ་ནས་ཁ་ཅིག་ནི་རྒྱལ་པོ་ཆེན་པོ་བཞིའི་ལུས་བྱད་ཀྱིས་ཞེས་བྱ་བའི་བར་དང༌། ཁ་ཅིག་ནི་སྲེད་མེད་ཀྱི་བུའི་ལུས་བྱད་དང་།
ཁ་ཅིག་ནི་དབང་ཕྱུག་ཆེན་པོའི་ལུས་བྱད་ཀྱིས་ཞེས་བྱ་བའི་བར་དང༌། ཁ་ཅིག་ནི་ཀླུའི་ལུས་བྱད་ཀྱིས་ཞེས་བྱ་བའི་བར་དང༌། ཁ་ཅིག་ནི་གནོད་སྦྱིན་གྱི་ལུས་བྱད་ཀྱིས་ཞེས་བྱ་བའི་
བར་དང༌། ཁ་ཅིག་ནི་ལྷ་མ་ཡིན་གྱི་ལུས་བྱད་ཀྱིས་ཞེས་བྱ་བའི་བར་དང༌། ཁ་ཅིག་ནི་འཁོར་ལོས་སྒྱུར་བའི་ལུས་བྱད་ཀྱིས་ཞེས་བྱ་བའི་བར་གྱིས་སངས་རྒྱས་ཀྱི་ཞིང་གང་དག་ན་

66-1-296b

སེམས་ཅན་ཉན་ཐོས་ཀྱིས་འདུལ་བའི་བར་དུ་ཡོད་པའི་སངས་རྒྱས་ཀྱི་ཞིང་དེ་དག་ཏུ་བྱང་ཆུབ་སེམས་དཔའ་སེམས་དཔའ་ཆེན་པོས་བཅུ་བ་རྣམས་སེམས་ཅན་ཡོངས་
སུ་སྨིན་པར་བྱ་བའི་ཕྱིར་ཞུགས་ཏེ། དེར་ཉན་ཐོས་ཀྱི་ལུས་བྱད་ཀྱི་བར་གྱིས་སེམས་ཅན་རྣམས་ལ་ཆོས་སྟོན་ཏོ། །སངས་རྒྱས་ཀྱི་ཞིང་དེར་ཡང་སེམས་
ཅན་ཐམས་ཅད་ཀྱིས་སྣང་བ་དེ་མཐོང་སྟེ། དེ་བཞིན་གཤེགས་པ་ཤཱཀྱ་ཐུབ་པའང་མཐོང་ནས་སེམས་ཅན་དེ་དག་ཤིན་ཏུ་དགའ་བ་དང་མཆོག་ཏུ་དགའ་
བ་སྐྱེས་ཤིང་དབང་པོ་རྣམས་ཚིམ་སྟེ་ཐམས་ཅད་སྡུག་བསྔལ་གྱི་ཚོར་བ་རྒྱུན་ཆད་དོ། །དེ་དག་ལ་བདེ་བའི་ཚོར་བའང་བྱུང་ངོ༌། །སངས་རྒྱས་ཀྱི་ཞིང་
དེར་གང་ཉན་ཐོས་ཀྱི་ལུས་བྱད་ཀྱིས་ཆོས་སྟོན་པ་དེའང་བྱང་ཆུབ་སེམས་དཔའ་སེམས་དཔའ་ཆེན་པོ་ཡིན་ཏེ། དེས་བསོད་ནམས་ཆེན་པོ་བསགས་པའི་དགེ་
བའི་རྩ་བས་འདི་ལྟ་བུའི་དབྱངས་དང༌། སྒྲ་བརྗོད་པས་སངས་རྒྱས་ཀྱི་ཞིང་དེ་ཐམས་ཅད་གོ་བར་བྱེད་པ་འདི་སྐད་ཅེས་སྨྲས་སོ། །སྡུག་པའི་སེམས་ནི་གཞོམ་
པར་བྱོས། །སྡིག་པའི་ལྟ་བ་སྤོང་བར་བྱོས། །གང་དུ་འཇིག་རྟེན་མི་འཇུག་པའི། །འཁོར་བའི་ཕ་རོལ་འདོང་བར་བྱོས། །ཁྱེད་ཅག་སྡིག་པའི་སེམས་ཀྱིས་སུ། །ངེས་

66-1-297a

པར་འབྱུང་བར་མི་ལྟ་བས། །རྒ་བ་དང་ནི་འཆི་བའི་ལུས། །འཁོར་བར་རིང་པོར་ཞུགས་པ་ཡིན། །སྟོན་པ་མཐོང་བ་
རྙེད་པར་དཀའ། །དལ་བ་འདི་འདྲ་རྙེད་པར་དཀའ། །ཆོས་ཐོས་པ་ཡང་རྙེད་པར་དཀའ། །དགེ་བྱེད་རབ་ཏུ་རྙེད་པར་དཀའ། །དེ་ལྟར་ཁྱེད་ཀྱིས་གུས་
བྱས་ཏེ། །བྱང་ཆུབ་ཏུ་ནི་འདུན་པ་སྐྱེད། །སྡུག་བསྔལ་ཀུན་ལས་ཐར་གྱིས་ལ། །འཇིག་རྟེན་འདྲེན་པར་འགྱུར་བར་བྱོས། །རྟག་པ་དང་ནི་ཆད་པའི་བློས། །
ཆོས་གཉིས་མྱུར་དུ་སྤངས་ནས་ནི། །འདུ་བྱེད་ཐམས་ཅད་བདག་མེད་ལ། །ཚུལ་བཞིན་དུ་ནི་བརྟག་པར་བྱོས། །ཀུན་འབྱུང་སྲེད་དང་སྡུག་བསྔལ་ཡང༌། །
ཡེ་ཤེས་ཆུ་ཡིས་བཀྲུ་བར་བྱོས། །ཤཱཀྱ་སེངྒེ་མཆོད་པའི་ཕྱིར། །ཐམས་ཅད་ལྷན་ཅིག་མྱུར་དུ་འདེང༌། །དེ་ནས་བྱང་ཆུབ་སེམས་དཔའ་དེ་དག་ཉན་ཐོས་ཀྱི་ལུས་བྱད་
ཀྱི་བར་གྱིས་བྱང་ཆུབ་སེམས་དཔའ་རེ་རེ་ཞིང་བྱང་ཆུབ་སེམས་དཔའ་དང༌། སེམས་ཅན་རྫུ་འཕྲུལ་དང་ལྡན་པ་གངྒཱའི་ཀླུང་གི་བྱེ་མ་སྙེད་ཚད་མེད་པ་དང་ལྷན་ཅིག་
ཏུ་རང་རང་གི་སངས་རྒྱས་ཀྱི་ཞིང་ནས་ཆས་ཏེ། འདིར་དེ་བཞིན་གཤེགས་པ་ཤཱཀྱ་ཐུབ་པ་འཁོར་དང་བཅས་པ་ལ་ལན་གསུམ་བསྐོར་བ་བྱས་ནས་བཅོམ་

66-1-297b

ལྡན་འདས་ཤཱཀྱ་ཐུབ་པ་ལ་དེ་དག་གིས་རིན་པོ་ཆེ་སྣ་ཚོགས་དང༌། རས་བཅོས་བུ་སྣ་ཚོགས་དང༌། ཆོས་གོས་སྣ་ཚོགས་དང༌། རྒྱན་དང༌། རྒྱན་གྱི་ལྷབ་ལྷུབ་སྣ་ཚོགས་
དང༌། གདུགས་དང༌། རྒྱལ་མཚན་དང༌། བ་དན་སྣ་ཚོགས་དང༌། མེ་ཏོག་སྣ་ཚོགས་དང༌། སྤོས་སྣ་ཚོགས་དང༌། རོལ་མོའི་སྒྲ་སྣ་ཚོགས་དང༌། བསྟོད་པ་སྣ་
ཚོགས་དང༌། གླུ་སྣ་ཚོགས་དང༌། གར་སྣ་ཚོགས་ཀྱིས་མཆོད་པ་བྱས་སོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་རང་རང་གི་སངས་རྒྱས་ཀྱི་ཞིང་
དུ་ཕྱིན་ནས་རང་རང་གི་སྟན་དག་ལ་འཁོད་དོ། །དེ་བཞིན་དུ་རང་རང་གི་འཁོར་རྣམས་ལ་དེ་བཞིན་གཤེགས་པ་ཤཱཀྱ་ཐུབ་པའི་བསྔགས་བ་དང་གྲགས་པ་ནས་སེམས་
ཅན་ཐམས་ཅད་ཡོངས་སུ་སྨིན་པར་མཛད་པའི་ཡོན་ཏན་གྱི་ཕན་ཡོན་གྱི་བར་བརྗོད་པར་གྱུར་ཏེ། དེ་ནས་སངས་རྒྱས་ཀྱི་ཞིང་དེ་དག་ན་འཁོར་དེའི་སེམས་ཅན་གྲངས་
མེད་པ་དཔག་ཏུ་མེད་པ་ཡོད་པ་དེ་དག་གིས་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །དེ་བཞིན་དུ་ཉན་ཐོས་ཀྱི་ཐེག་པ་དང༌། རང་
སངས་རྒྱས་ཀྱི་ཐེག་པར་ཡང་སེམས་བསྐྱེད་དེ། ཐམས་ཅད་ཀྱང་ཕྱིར་མི་ལྡོག་པར་གྱུར་ཏོ། །དེའི་ཚེ་དེ་དག་གིས་ཏིང་ངེ་འཛིན་དང༌། གཟུངས་དང༌། བཟོད་པ་སྣ་ཚོགས་

66-1-298a

ཐོབ་ནས་དགེ་བའི་རྩ་བ་རྣམས་བསྐྱེད་དོ། །སེམས་ཅན་ཐམས་ཅད་ཀྱིས་སངས་རྒྱས་ཀྱི་ཞིང་མི་མཇེད་འདིར་གང་བཅོམ་ལྡན་འདས་ཀྱི་
སྐུ་ལ་ཆུད་པར་གྱུར་པའི་བཀོད་པ་དེ་ལྟ་བུའང་མཐོང་ངོ༌། །དེ་དག་ཐམས་ཅད་དེ་བཞིན་གཤེགས་པའི་ཡོན་ཏན་རྣམས་ལ་ངོ་མཚར་ཐོབ་ཅིང་རྨད་དུ་བྱུང་བ་ཐོབ་
བོ༑ ༑དེའི་ཚེ་གང་དག་སྔོན་ཆད་སེམས་མ་བསྐྱེད་པའི་སེམས་ཅན་གངྒཱའི་ཀླུང་གི་བྱེ་མ་སྙེད་གྲངས་མེད་པ་དཔག་ཏུ་མེད་པ་དེ་དག་ནི། བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། །དེ་བཞིན་དུ་རང་སངས་རྒྱས་ཀྱི་ཐེག་པ་དང༌། དེ་བཞིན་དུ་ཉན་ཐོས་ཀྱི་ཐེག་པར་ཡང་སེམས་དག་བསྐྱེད་
དེ༑ དེ་དག་ཐམས་ཅད་ཕྱིར་མི་ལྡོག་པའི་ས་ཐོབ་པར་གྱུར་ཏོ། །དེ་བཞིན་དུ་འཁོར་ལོས་བསྒྱུར་བའི་ལུས་བྱད་ཀྱིས་ཞེས་བྱ་བའི་བར་དང༌། ཕྱིར་མི་ལྡོག་པའི་
ས་ཐོབ་པར་གྱུར་ཏོ། །ཞེས་བྱ་བའི་བར་དུ་ཡིན་ཏེ། སེམས་ཅན་ཡོངས་སུ་སྨིན་པར་མཛད་པའི་ཕྱིར་ཇི་ལྟར་བཅོམ་ལྡན་འདས་ཆོ་འཕྲུལ་ཆེན་པོ་སངས་
རྒྱས་ཀྱི་ཡུལ་གྱི་རྒྱུ་མཐུན་པར་ཏིང་ངེ་འཛིན་དེ་ལྟ་བུ་ལ་སྙོམས་པར་ཞུགས་པ་བཞིན་ནོ། །འདུས་པ་ཆེན་པོ་ཉི་མའི་སྙིང་པོའི་ལེའུ་བཅུ་གཅིག་པ་ལས།

66-1-298b

ལེའུ་དྲུག་པའོ།།    །།དེ་ནས་བདུད་སྡིག་ཅན་གྱི་དེ་བཞིན་གཤེགས་པ་འཁོར་དང་བཅས་པ་ཉིད་ཀྱི་ཕོ་བྲང་ན་དེ་བཞིན་གཤེགས་པའི་དབྱིངས་ན་
བཞུགས་པ་མཐོང་ནས་མཆོག་ཏུ་ཡིད་མི་བདེ་སྟེ་ལུས་ཐམས་ཅད་རྡུལ་ཐོན་ཞིང་མཆི་མ་དང༌། བྱུང་ནས་མི་དགའ་བར་གྱུར་ཏོ། །དེ་བདུད་སྡིག་ཅན་གྱིས་གནས་
ཐམས་ཅད་དུ་རྒྱུ་བར་བྱེད། རྣམ་པར་རྒྱུ་བར་བྱེད། འཇུག་པར་བྱེད། འབྱུང་བར་བྱེད། ལྡང་བར་བྱེད། རྒྱུག་པར་བྱེད། ཀུན་ཏུ་རྒྱུག་པར་བྱེད། གླལ་བར་བྱེད།
འཛུམ་པར་བྱེད། ཤུགས་རིང་དུ་འབྱིན་པར་བྱེད། ཁ་ལ་ལྕེས་ལྡག་པར་བྱེད། མིག་འཛུམ་པར་བྱེད། ལག་པ་གཉིས་བརྐྱང་ཞིང་བསྐུམ་པར་བྱེད། མགོ་ལ་
ལག་པ་གཉིས་ཀྱིས་རྡོབ་པར་བྱེད། མགྲིན་པ་དང༌། ནུ་མ་ལ་མཉེད་པར་བྱེད་དེ། དེ་མཐོང་བས་བདུད་ཀྱིས་གནས་ན་གནས་པའི་སེམས་ཅན་ཐམས་ཅད་
གནོད་པ་དང༌། མངོན་པར་མི་དགའ་བ་དང༌། ཡིད་མི་བདེ་བར་གྱུར་ཏོ། །དེ་ནས་བདུད་ཤོར་བ་ནམ་མཁའི་ཤིང་ཞེས་བྱ་བ་དེས་བདུད་སྡིག་ཅན་ལ་ཚིགས་སུ་བཅད་
པས་དྲིས་པ། འཁྲུག་སེམས་ཡིད་རབ་མི་བདེ་བས། །ཅི་སླད་དེ་ལྟར་ཁྱོད་རྒྱུག་ཅིང༌། །ཀུན་ལ་དགའ་བར་མི་དགོངས་པས། །གང་དུ་ཡང་ནི་དགྱེས་མི་མངའ། །བདུད་

66-1-299a

སྡིག་ཅན་གདོང་མཆི་མ་དང་བཅས་པས་འདི་སྐད་ཅེས་སྨྲས་སོ། །གཽ་ཏ་མ་སྟོབས་ཅན་མཐོང་ནས་ནི། །ང་ཡི་སྙིང་ནི་རྣམ་གས་ནས། །ལུས་
ཀུན་ནས་ནི་རྡུལ་ཐོན་ཅིང༌། །གདོང་ཡང་མཆི་མས་གང་བ་ཡིན། །སེམས་ཅན་ཐམས་ཅད་མཐུན་པ་རུ། །ཇི་ལྟར་ཐོས་པ་བཞིན་དུ་དེར། །ཚོགས་ཆེན་རོལ་
གྱིས་དོང་བས་ན། །ང་ཡི་ཡུལ་ནི་སྟོངས་པར་བྱས། །ནམ་མཁའ་དང་ནི་མཚུངས་པའི་ཡུལ། །ཕྱོགས་བཅུ་ལས་ནི་ལྷགས་པ་ཡིས། །དེ་ལ་བསྐོར་བར་བྱས་ནས་
སུ༑ ༑བྱེ་བ་མང་པོས་ཡོངས་སུ་བསྐོར། །བདུད་རྣམས་ཐམས་ཅད་འཁོར་བཅས་ཏེ། །དེ་ལ་ཡང་ནི་སྐྱབས་སོང་བས། །ང་ཡི་དཔུང་ནི་མ་མཐོང་སྟེ། །གང་ནའང་
ང་ཡི་ཕྱོགས་མེད་དོ། །དེ་ནས་བདུད་སྡིག་ཅན་ལ་བདུད་ཤོར་བ་ནམ་མཁའི་ཤིང་དེས་འདི་སྐད་ཅེས་སྨྲས་སོ། །བདག་ཅག་ཐམས་ཅད་འཁོར་བཅས་ཏེ། །གོ་
ཆ་སྲ་བ་དག་བགོས་ནས། །རལ་གྲི་འཁོར་ལོ་མདའ་པོ་ཆེས། །དེ་ཡི་ལུས་ནི་ཕྱེ་མར་རླག །སྡིག་ཅན་གྱིས་སྨྲས་པ། དེ་ལ་ཡང་ནི་སྐྱབས་སོང་ཞིང༌། །དེར་
ཡང་རང་ཉིད་སོང་བས་ནི། །དེ་ལ་དམག་ནི་ཡང་དག་ཕུལ། །ང་ནི་བཅིང་པ་དམ་པོས་བཅིངས། །དེ་ནས་བདུད་ཤོར་བ་ནམ་མཁའི་ཤིང་དེས་སྨྲས་པ། ཐབས་

66-1-299b

རྣམས་ཀུན་གྱིས་ཅི་བགྱིད་ཀྱང༌། །དགྲ་ནི་དབང་དུ་མི་འགྱུར་ཏེ། །མཛའ་བོའི་གཟུགས་ཀྱིས་བསླུས་བགྱིས་ན། །དེ་ལྟ་ན་ནི་གསད་པར་ནུས། སྡིག་ཅན་གྱིས་སྨྲས་པ།
མཛའ་བོའི་གཟུགས་ཀྱིས་དེར་འགྲོ་བར། །འདི་ལྟར་བདག་གིས་དེར་བསམ་ན། །རང་གི་མགུལ་ན་དྲི་ང་བའོ། །རོ་མྱགས་འཇིགས་སུ་རུང་བ་མཐོང༌། །ནམ་མཁའི་
ཤིང་གིས་སླར་སྨྲས་པ། བདུད་དང་ཀླུ་དང་བསམ་གཏན་པའི། །ལུས་གསུམ་དག་ཏུ་བཤད་པ་ལ། །བདག་ཅག་གི་ནི་ཡུལ་བཅོམ་ཡང༌། །ཀླུ་རྣམས་ཀྱི་ནི་ཡུལ་
བརྟན་ནོ། །ཀླུ་དེ་དག་ཀྱང་གཟི་བརྗིད་ཆེ། །དམག་རྣམས་མང་ཞིང་སྟོབས་ཀྱང་ཚེ། །དེ་དག་གི་ནི་ཡུལ་མཆིས་པ། །ཀུན་ཏུ་གཞན་གྱིས་མི་ཐུབ་ལགས། །འདོད་པའི་ཁམས་
ན་གང་སུ་དག །ཀླུ་ཡི་བདག་པོ་གནས་གྱུར་པ། །དེ་དག་རྣམས་ལ་གཽ་ཏ་མ། །ཐལ་བར་རླག་པར་མྱུར་དུ་བསྒོ། །སྡིག་ཅན་གྱིས་སྨྲས་པ། ཀྱེ༑ བསོད་ནམས་ཤེས་རབ་
ཆེན་པོ་ཅན། །ཀླུ་ཡི་གནས་སུ་ཉིད་སོང་ལ། །གཽ་ཏ་མ་དང་དམག་འགྱེད་པར། །ཐམས་ཅད་ལ་ནི་ཁྱོད་ཀྱིས་བསྒོ། །དེས་སྨྲས་པ། དེ་བཞིན་དུ་བགྱིའོ། །ཞེས་ནས་
དམག་བརྒྱ་སྟོང་གོ་བགོས་པ་དེ་དག་ལ་ལག་པ་བསྒྲང་སྟེ་བསྒྲགས་པ་ནི། ཀླུ་ཡི་རྟེན་དུ་བདག་ཅག་འདེང༌། གཽ་ཏ་མ་དང་དམག་འགྱེད་ཅིང༌། །སྲོག་དང་བྲལ་བར་

66-1-300a

བྱེད་དུ་གཞུག །དེང་ནི་བདག་ཅག་གྲོགས་བྱ་བར། །ཐམས་ཅད་ལ་ནི་བསྒོ་བར་བྱ། །དེ་ན་འཁོད་པ་དེ་དག་ཀྱང་གང་དུ་ཡོངས་སུའང་
འགྲོ་བར་མ་ནུས་པ་དང༌། ཤོར་བ་ནམ་མཁའི་ཤིང་དེ་གདོང་མཆི་མ་དང་བཅས་ཤིང་སྤུ་ཟིང་ཞེས་བྱེད་པར་གྱུར་ཏེ། ཐལ་མོ་རབ་ཏུ་སྦྱར་བ་བྱས་ནས་སྡིག་ཅན་
ལ་སྨྲས་པ། བདག་ཅག་གིས་ནི་གང་དུ་ཡང༌། །མཆི་བར་བགྱི་བའི་རྔོ་མ་ཐོགས། །རྫུ་འཕྲུལ་བརྟན་པ་གཽ་ཏ་མ། །དྲང་སྲོང་གི་ནི་སྒྱུ་ལགས་སོ། །བདག་ཅག་
ཐམས་ཅད་རྐང་པ་བཅིངས། །ལུས་རྣམས་ཀུན་ལ་རྡུལ་ཡང་བྱུང༌། །གང་གིས་དགྲ་ལས་ཁྱེད་རྒྱལ་བར། །གཞན་ཞིག་ཀྱང་ནི་མཛད་པར་གསོལ། །བདུད་སྡིག་
ཅན་དེ་སྡུག་བསྔལ་ཞིང་ཡིད་མི་བདེ་ནས་མྱ་ངན་དུ་གྱུར་པ་དེ་ལྟ་བུའི་བློ་སྐྱེས་ཏེ། གང་བདག་གིས་ཀླུའི་རྟེན་ཐམས་ཅད་དུ་གནག་ཀུན་ཏུ་སྨྲ་བར་བྱེད་པ་དང༌།
མངོན་པར་མི་དགའ་བ་སྐྱེད་པར་བྱེད་པ་དང༌། ཀླུ་ཐམས་ཅད་ཀུན་ཏུ་གཤེ་བར་བྱེད་པའི་བདུད་ཀྱི་སྟོབས་དེ་ལྟ་བུ་ཡང་དག་པར་རྗེས་སུ་དྲན་པར་བྱ་གོར་མ་ཆག་
སྙམ་མོ༑ ༑དེ་ནས་དེའི་ཚེ་བདུད་སྡིག་ཅན་གྱི་ཀླུའི་རྟེན་ཐམས་ཅད་དུ་ཤ་སྦྲང་དང༌། སྦྲང་བུ་མཆུ་རིང་དང༌། སྦྲང་པུ་གདུག་པ་རྣམས་སྤྲུལ་ཏོ། །ཐམས་ཅད་དྲི་འབས་

66-1-300b

བཀང་ངོ༌། །རྡུལ་ང་བྱུང་བ་དང་མངོན་པར་མི་དགའ་བར་བྱས་སོ། །དེ་བཞིན་དུ་ཀླུ་དང༌། ཀླུ་ཆེན་པོ་སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་ཐམས་ཅད་མངོན་
པར་མི་དགའ་ནས་དེ་དག་ཐམས་ཅད་ཀྱིས་རྣམ་པར་བལྟས་ཏེ་བདག་ཅག་ལ་ཅོ་འདྲི་བར་བྱེད་པ་སུ་ཡིན་སྙམ་ན། དེ་དག་གིས་མ་ཤེས་ཤིང་མ་མཐོང་ངོ༌། །གླིང་བཞི་
པ་འདིའི་ཀླུ་དང༌། ཀླུ་ཆེན་པོ་སྐྱེས་པ་དང༌། བུད་མེད་དང༌། ཁྱེའུ་དང༌། བུ་མོ་གང་དག་ཡིན་པ་དེ་དག་ཐམས་ཅད་ཀྱང་ཁྲོ་བས་ཟིལ་གྱིས་ནོན་ནས་དེ་དག་ཐམས་ཅད་
ཀྱིས་ཀྱང་རང་གི་གནས་བོར། ཀླུའི་རྒྱལ་པོ་དགའ་བོ་དང་ཉེ་དགའ་གཉིས་འཁོར་བརྒྱ་སྟོང་ཕྲག་དུ་མས་ཀྱང་རང་གི་གནས་བོར་ནས་རིའི་རྒྱལ་པོ་རི་རབ་ཀྱི་འདབས་
ན་རི་ཁ་ལ་ཏི་ཡ་ཞེས་བྱ་བ་ཡོད་དེ། །རི་ཁ་ལ་ཏི་ཡ་དེའི་རྩེ་མོ་ན་དྲང་སྲོང་ཐུབ་པ་རྣམས་ཀྱི་གནས་ཀྱི་རྟེན་ན་ཀུན་རྟེན་ཅེས་བྱ་བ་རྒྱར་དཔག་ཚད་བཞི་ཁྲི་པ་ལྷ་རྫས་ཀྱི་
རིན་པོ་ཆེ་སྣ་བདུན་གྱིས་བརྒྱན་པ་བཞི་ཡོད་པ། དྲང་སྲོང་ཐུབ་པའི་གནས་དེར་སྐྱབས་ཀྱི་དོན་དུ་རྟེན་ཅིང་བཞུགས་སོ། །དེར་དེ་དག་ཞུགས་མ་ཐག་ཏུ་འདི་ལྟ་བུའི་ལུས་
ཆུང་དུར་གྱུར་ཏེ། དཔེར་ན། མིག་སྨན་བསྐུ་བའི་ཐུར་མ་བཞིན་ནོ། །དེ་དག་ཀྱང་རང་ཁྲོས་པའི་མཐུས་རེ་རེའང་འདི་ལྟ་བུའི་ལུས་རི་རབ་ཙམ་དུ་ཡང་དག་པར་ཤེས་ཏེ།

66-1-301a

དེ་དག་གིས་སྐད་འབྱིན་ཀྱང་མ་ནུས་སོ། །དེ་ནས་འགྲོ་བར་ཡང་མ་ནུས་ཏེ། མྱ་ངན་ཆེན་པོ་དང༌། ཁྲོས་བས་ཟིལ་གྱིས་ནོན་ནས་དེར་
འཁོད་དོ། །དེ་བཞིན་དུ་ཀླུའི་རྒྱལ་པོ་ཆེན་པོ་རྒྱ་མཚོ་འཁོར་བྱེ་བ་བརྒྱ་སྟོང་ཕྲག་དུ་མ་དང༌། དེ་བཞིན་དུ་ས་སྲུང་གི་བུ་ཞེས་བྱ་བའི་བར་དང༌། དེ་བཞིན་དུ་ཤིན་ཏུ་
བརྟན་ཞེས་བྱ་བའི་བར་དང༌། དེ་བཞིན་དུ་འཇོག་པོ་ཞེས་བྱ་བའི་བར་དང༌། དེ་བཞིན་དུ་མ་དྲོས་པ་ཞེས་བྱ་བའི་བར་དང༌། དེ་བཞིན་དུ་བཏང་བཟུང་ཞེས་བྱ་བའི་
བར་དང༌། དེ་བཞིན་དུ་རྒྱ་མཚོས་བྱིན་ཞེས་བྱ་བའི་བར་དང༌། དེ་བཞིན་དུ་ཆུ་ལྷས་བྱིན་ཞེས་བྱ་བའི་བར་དང༌། དེ་བཞིན་དུ་ཁྱིམ་བདག་གིས་བྱིན་ཞེས་བྱ་བའི་
བར་དང༌། དེ་བཞིན་དུ་ཆུ་བས་བྱིན་ཞེས་བྱ་བའི་བར་དང༌། དེ་བཞིན་དུ་ཆུ་སོག་མ་མེད་ཀྱིས་བྱིན་ཞེས་བྱ་བའི་བར་དང༌། དེ་བཞིན་དུ་རི་བོས་བྱིན་ཞེས་བྱ་བའི་བར་
དང༌། དེ་བཞིན་དུ་པ་ལང་མགོ་ཞེས་བྱ་བའི་བར་དང༌། དེ་བཞིན་དུ་རྒྱན་སྐྱེས་ཞེས་བྱ་བའི་བར་དང༌། དེ་བཞིན་དུ་ཨེ་ལའི་འདབ་མ་ཞེས་བྱ་བའི་བར་དང༌། དེ་བཞིན་
དུ་ལག་པའི་ཚིགས་མི་མངོན་པ་ཞེས་བྱ་བའི་བར་དང༌། དེ་བཞིན་དུ་སྒྲ་བསགས་ཞེས་བྱ་བའི་བར་དང༌། དེ་བཞིན་དུ་མཚོ་གྱད་ཅེས་བྱ་བའི་བར་དང༌། དེ་བཞིན་དུ་

66-1-301b

སྟོབས་ཀྱིས་རྒྱུ་ཞེས་བྱ་བའི་བར་དང༌། དེ་བཞིན་དུ་ཏི་སེའི་གངས་མཐོ་བ་ཞེས་བྱ་བའི་བར་དང༌། དེ་བཞིན་དུ་ཆུའི་ཤུགས་ཞེས་བྱ་བའི་བར་དང༌། དེ་བཞིན་དུ་
གཙུག་ཕུད་སྔོན་པོ་ཞེས་བྱ་བའི་བར་དང༌། དེ་བཞིན་དུ་གསེར་སེར་སྐྱ་ཞེས་བྱ་བའི་བར་དང༌། དེ་བཞིན་དུ་རྩྭ་སྔོན་པོ་ཞེས་བྱ་བའི་བར་དང༌། དེ་བཞིན་དུ་གཤེ་བའི་ཤིང་
ཞེས་བྱ་བའི་བར་དང༌། དེ་བཞིན་དུ་མིག་གསལ་ཞེས་བྱ་བའི་བར་དང༌། དེ་བཞིན་དུ་གླང་པོ་ཟད་ཅེས་བྱ་བའི་བར་དང༌། དེ་བཞིན་དུ་ནོན་པོས་བྱིན་ཞེས་བྱ་བའི་བར་དང་
དེ་བཞིན་དུ་གནས་ན་རྒྱུ་ཞེས་བྱ་བའི་བར་དང༌། དེ་བཞིན་དུ་གཤོལ་ངན་ཞེས་བྱ་བའི་བར་དང༌། དེ་བཞིན་དུ་ཨེ་ལའི་གདོང་ཞེས་བྱ་བའི་བར་དང༌། དེ་བཞིན་དུ་མིག་
དམར་ཞེས་བྱ་བའི་བར་དང༌། དེ་བཞིན་དུ་ཡིད་འཕྲོག་ཅེས་བྱ་བའི་བར་དང༌། དེ་བཞིན་དུ་རབ་མཆོག་ཅེས་བྱ་བའི་བར་དང༌། དེ་བཞིན་དུ་འཛམ་བུའི་གླིང་འདི་ན་ཀླུའི་
རྒྱལ་པོ་ལྔ་ཁྲི་དྲུག་སྟོང་གང་དག་ཡིན་པ་དེ་དག་ཐམས་ཅད་ཀླུའི་རྒྱལ་པོར་དེའང་འཁོར་བརྒྱ་སྟོང་ཕྲག་དུ་མ་དྲང་སྲོང་ཐུབ་པའི་གནས་དེར་སྐྱབས་ཀྱི་དོན་དུ་རྟེན་ཅིང་ཞུགས་
སོ༑ ༑གླའི་བརྒྱད་ཁྲི་བཞི་སྟོང་ནས་གླིང་རེ་རེ་ནས་ཀྱང་ཀླུ་ཆེན་པོ་བརྒྱ་སྟོང་ཕྲག་དུ་མས་རང་རང་གི་གནས་པོར་ནས་གནས་རྟེན་དེར་སྐྱབས་ཀྱི་དོན་དུ་ཞུགས་སོ། །དེ་བཞིན་

66-1-302a

དུ་བྱང་གི་སྒྲ་མི་སྙན་ནས་ཀླུའི་རྒྱལ་པོ་ལུས་འབིགས་པའི་ཁབ་ཅེས་བྱ་བ་དང༌། ཀླུའི་རྒྱལ་པོ་རྒྱུ་བ་ཆེན་པོ་ཞེས་བྱ་བ་དེ་གཉིས་རེ་རེའང་
ཀླུ་དང༌། ཀླུ་ཆེན་པོ་དང༌། ཀླུའི་རྒྱལ་པོ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མ་དང་ལྷན་ཅིག་ཏུ་ཡོངས་སུ་བསྐོར་ཅིང་དྲང་སྲོང་ཐུབ་པའི་གནས་དེར་སྐྱབས་ཀྱི་དོན་དུ་
བརྟན་ཏོ། ཤར་གྱི་ལུས་འཕགས་ཀྱི་གླིང་ནས་ཀླུའི་རྒྱལ་པོ་ཟླ་བ་སྲུང་ཞེས་བྱ་བ་དང༌། ཀླུའི་རྒྱལ་པོ་དབྱིག་གཏོང་ཞེས་བྱ་བ་དེ་གཉིས་རེ་རེའང་ཀླུ་དང༌། ཀླུ་ཆེན་པོ་
དང༌། ཀླུའི་རྒྱལ་པོ་བྱེ་བ་བརྒྱ་སྟོང་ཕྲག་དུ་མས་ལྷན་ཅིག་ཡོངས་སུ་བསྐོར་ཅིང་མདུན་དུ་དབར་ཏེ་དྲང་སྲོང་ཐུབ་པའི་གནས་རྟེན་དེར་སྐྱབས་ཀྱི་དོན་དུ་རྟེན་ཅིང་ཞུགས་
སོ༑ ༑བ་ལང་སྤྱོད་ཀྱི་གླིང་ནས་ཀླུའི་རྒྱལ་པོ་རིན་པོ་ཆེའི་ཕྲེང་བཅན་ཞེས་བྱ་བ་དང༌། ཀླུའི་རྒྱལ་པོ་བ་ལང་གི་འོད་ཀྱི་ཕྲེང་བ་ཅན་ཞེས་བྱ་བ་དེ་གཉིས་རེ་རེའང་ཀླུ་དང༌།
ཀླུ་ཆེན་པོ་དང༌། ཀླུའི་རྒྱལ་པོ་བྱེ་བ་ཁྲག་ཁྲིག་བརྒྱ་སྟོང་ཕྲག་དུ་མས་ལྷན་ཅིག་ཏུ་མདུན་དུ་བདར་ཞིང་དྲང་སྲོང་ཐུབ་པའི་གནས་དེར་སྐྱབས་ཀྱི་དོན་དུ་ཞུགས་སོ།
ཡང་དེའི་ཚེ་གླིང་བཞི་པ་འདི་དང༌། གླིང་གཞན་བརྒྱ་སྟོང་ཕྲག་བརྒྱད་ཅུ་ན་ཀླུ་དང༌། ཀླུ་ཆེན་པོ་དང༌། ཀླུའི་སྐྱེ་གནས་པ་ཀླུ་སྒོ་ང་ལས་སྐྱེས་པ་དང༌། ཀླུ་མངལ་ནས་

66-1-302b

སྐྱེས་པ་དང༌། དྲོད་གཤེར་ལས་སྐྱེས་པ་དང༌། རྫུས་ཏེ་སྐྱེས་པ་ཕོ་དང༌། མོ་དང༌། ཁྱེའུ་དང༌། བུ་མོའང་རུང་གང་སུ་དག་ཡོད་པ་སྐད་ཅིག་དེ་ལ་གནག་དེར་བརྟེན་པར་
མ་གྱུར་པ་གཅིག་ཀྱང་མེད་དེ། དྲང་སྲོང་ཐུབ་པའི་གནས་དེར་སྐྱབས་ཀྱི་དོན་དུ་ཞུགས་སོ། །དེ་དག་ཐམས་ཅད་ཞུགས་མ་ཐག་ཏུ་རེ་རེའང་འདི་ལྟ་བུའི་ལུས་ཆུང་
དུར་གྱུར་ཏེ། དཔེར་ན། མིག་སྨན་བསྐུ་བའི་ཐུར་མ་བཞིན་ནོ། །དེ་དག་ཀྱང་རང་ཁྲོས་པའི་མཐུས་རེ་རེའང་འདི་ལྟ་བུའི་ལུས་རི་རབ་ཙམ་ཆེན་པོར་ཡང་དག་པར་རྗེས་
སུ་མཐོང་ངོ༌། །དེ་ནས་དེའི་ཚེ་བདུད་སྡིག་ཅན་གྱིས་གནས་རྟེན་དུ་ཀླུའི་སྐྱེ་གནས་པ་ཐམས་ཅད་འདུས་པ་དང༌། ཐམས་ཅད་ལུས་ཆུང་དུར་མཐོང་ངོ༌། །དེ་མཐོང་
བས་ཤས་ཆེར་འཁྲུགས་ཤིང་ཀུན་ཏུ་འཁྲུགས་ཏེ་སྐྲག་ནས་རང་གི་སྐྱེ་བོ་ལ་འདི་སྐད་ཅེས་སྨྲས་སོ། །འབྱུང་བ་ཆེན་པོ་ཀླུ་རྣམས་ཐམས་ཅད་གཡོས། །དྲང་སྲོང་
གནས་པ་དེར་ན་འདུས་ནས་སུ། །ཐམས་ཅད་སྟོབས་དང་གཟུགས་དང་དཔལ་ལས་ཉམས། །དགེ་སྦྱོང་མདངས་ཀྱི་སྟོབས་ལ་བལྟ་བར་བྱོས། །དེ་ནས་བདུད་ཤོར་བ་གཞན་
ཚུལ་ཁྲིམས་རྟེན་ཞེས་བྱ་བ་དེས་སྨྲས་པ། ཐུགས་མི་དགྱེས་པ་མ་མཛད་བདག་ལ་གསོན། །ཀླུ་རྣམས་བདག་ཉིད་རྩེ་བ་འདི་ལགས་ཏེ། །འདི་ལྟར་ཤཱ་ཀྱའི་བུ་ནི་ཕྱེར་རློག་

66-1-303a

པའི༑ ༑ཚོགས་ཅན་འདུས་པ་ལ་ནི་མངོན་བརྟག་མཛོད། །སྡིག་ཅན་གྱིས་སྨྲས་པ། བློ་མཆོག་དེར་ནི་མྱུར་དུ་འགྲོ་བར་བྱོས། །ཀླུ་ཡི་
ཚོགས་ནི་ཐམས་ཅད་སྤྲོ་བར་བྱོས། །ཅི་སྟེ་ཤཱཀ་བུ་ཚོགས་བཅས་བསད་ནུས་ན། །ཀླུ་རྣམས་ཀྱི་ནི་ཡུལ་ཡང་མཆོག་ཏུ་འགྱུར། །དེ་ནས་བདུད་ཤོར་བ་ཚུལ་ཁྲིམས་
རྟེན་དེ་བདུད་ཀྱི་གནས་དེ་ནས་སྲོག་ཆགས་བརྒྱད་ཁྲི་དང་ལྷན་ཅིག་ཆས་སོ། །དེ་ནས་དེ་བཞིན་གཤེགས་པ་ཤཱཀྱ་ཐུབ་པ་སྔོན་གྱི་སྨོན་ལམ་མཐར་ཕྱིན་པས་དྲང་སྲོང་
ཐུབ་པ་ཐམས་ཅད་དབང་དུ་མཛད། སེམས་ཅན་ཐམས་ཅད་ཡོངས་སུ་སྨིན་པར་མཛད། སངས་རྒྱས་ཀྱི་ཡུལ་ཐམས་ཅད་ཀྱི་ཆོ་འཕྲུལ་བྱིན་གྱི་རླབས་ཀྱི་རྒྱུ་མཐུན་
པ་བཤད་པ་ཡང་དག་པར་བསྟན། བྱང་ཆུབ་སེམས་དཔའ་སེམས་དཔའ་ཆེན་པོ་ཐམས་ཅད་སྐྱོ་བར་མཛད། ལྷ་དང༌། ཀླུ་དང༌། གནོད་སྦྱིན་ཞེས་བྱ་བ་ནས་མི་དང༌།
མི་མ་ཡིན་པ་ཐམས་ཅད་རབ་ཏུ་དགའ་བར་མཛད། སངས་རྒྱས་ཀྱི་ཞིང་འདི་ཐམས་ཅད་ཤིན་ཏུ་ཡོངས་སུ་སྦྱོར་བ་མཛད། སངས་རྒྱས་ཀྱི་ཞིང་ཡོངས་སུ་དག་
པ་ཐམས་ཅད་ཀྱི་ནང་ན་སངས་རྒྱས་ཀྱི་ཞིང་འདི་མཆོག་ཏུ་ཆེས་གཟི་བརྗིད་དང་ལྡན་པ་དང༌། ཆེས་སྐལ་པ་དང་ལྡན་པ་དང༌། ཆེས་བསོད་ནམས་ཀྱི་ས་བོན་བྱེད་

66-1-303b

པའི་མདངས་དང་ལྡན་པ་དང༌། སངས་རྒྱས་ཀྱི་ཞིང་ཐམས་ཅད་ཀྱི་མཆོད་པར་འོས་པ་མཛད་དེ། དེ་ནས་དེ་བཞིན་གཤེགས་པས་རྫུ་འཕྲུལ་མངོན་པར་འདུ་མཛད་
པ་རྒྱུན་བཅད་དོ། །དེ་ལ་སངས་རྒྱས་ཀྱི་ཞིང་འདི་ན་སེམས་ཅན་གང་དག་ཡོད་པ་དེ་དག་ཐམས་ཅད་བཅོམ་ལྡན་འདས་ཀྱི་སྐུ་ལ་ཆུད་པར་གྱུར་ཏེ། དེ་དག་ཐམས་
ཅད་བཅོམ་ལྡན་འདས་ཀྱི་ཤེས་པ་སོ་སོར་སྦྱངས་སོ། །དེ་བཞིན་གཤེགས་པས་སངས་རྒྱས་ཐམས་ཅད་ཀྱི་ཡུལ་གྱི་རྒྱུ་མཐུན་པའི་ཆོ་འཕྲུལ་གྱི་བྱིན་གྱི་རླབས་ཀྱི་ཏིང་
ངེ་འཛིན་སྟོབས་རྒྱུན་བཅད་པ་དང༌། དེའི་ཚེ་སྔོན་ཇི་ལྟར་བཞུགས་པ་བཞིན་དུ་ཡང་དག་པར་སྣང་སྟེ། དེ་དེ་ལྟར་ཤིན་ཏུ་ལྷམ་མེ། ལྷན་ནེ། ལྷང་ངེར་བཞུགས་སོ། །དེ་
དེའི་བར་དུའང་རང་གི་གཟི་བརྗིད་ཀྱི་འོད་ཟེར་རྣམས་ཀྱིས་སངས་རྒྱས་ཀྱི་ཞིང་ཐམས་ཅད་སྣང་བས་ཁྱབ་པར་མཛད་ནས་བཞུགས་སོ། །བྱང་ཆུབ་སེམས་དཔའ་སེམས་
དཔའ་ཆེན་པོ་བརྒྱ་སྟོང་ཕྲག་དུ་མ་དེ་དག་ཐམས་ཅད་ངོ་མཚར་ཐོབ་ཅིང་རྨད་དུ་བྱུང་བ་ཐོབ་སྟེ། བཅོམ་ལྡན་འདས་ལ་མེ་ཏོག་དང༌། དྲི་དང༌། ཕྱེ་མ་དང༌། རིན་པོ་
ཆེ་དང༌། རས་བཅོས་བུ་དང༌། ཆོས་གོས་དང༌། ཕྱང་འཕྲུལ་དང༌། རྒྱན་སྣ་ཚོགས་དང༌། རོལ་མོའི་སྒྲ་སྣ་ཚོགས་ཀྱིས་མཆོད་པ་བྱས་ཏེ་བསྐོར་བ་བྱས་ནས་སྤྱན་སྔར་

66-1-304a

འཁོད་དོ། །དེ་བཞིན་དུ་བཅོམ་ལྡན་འདས་ཀྱི་ཉན་ཐོས་རྣམས་ཞེས་བྱ་བ་ནས་དེ་བཞིན་དུ་ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་
ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། གྲུལ་བུམ་དང༌། ཡི་དྭགས་དང༌། ཤ་ཟ་དང༌། སྲུལ་པོ་དང༌། ལུས་སྲུལ་པོ་དང༌། མི་དང༌།
མི་མ་ཡིན་པ་ཐམས་ཅད་ཀྱི་བར་དེ་དག་ཐམས་ཅད་ཀྱིས་བཅོམ་ལྡན་འདས་ལ་མེ་ཏོག་དང༌། དྲི་དང༌། ཕྱེ་མ་དང༌། རིན་པོ་ཆེ་སྣ་ཚོགས་དང༌། རས་བཅོས་བུ་དང༌།
ཆོས་གོས་དང༌། ཕྱང་འཕྲུལ་དང༌། རྒྱན་སྣ་ཚོགས་ཞེས་བྱ་བ་ནས་མཆོད་པའི་བར་དུ་བྱས་ཏེ་བསྐོར་བ་བྱས་ནས་ཆོས་ཉན་པའི་ཕྱིར་བཅོམ་ལྡན་འདས་ཀྱི་སྤྱན་
སྔར་འཁོད་དོ། །བདུད་ཤོར་བ་ཚུལ་ཁྲིམས་རྟེན་བདུད་ཀྱི་རིས་བརྒྱད་ཁྲི་དང་དེ་ནས་འྫམྦུའི་གླིང་འདིར་བབས་ནས་དགེ་སྦྱོང་གཽ་ཏ་མས་སྐུ་ཡངས་པ་ཀུན་ཏུ་
བསྟན་པ་ཇི་ལྟར་རྒྱུན་བཅད་པ་མཐོང་སྟེ། དེ་ཡུལ་མ་ག་དྷ་ན་བཞུགས་པར་ཀུན་ཏུ་སྣང་ངོ༌། །དེ་བདག་ཅག་གིས་སྐྲག་པས་སྒྱུའི་སྟོབས་ལས་མ་ཉམས་སམ་
སྙམ་ཞིང༌། ད་ལྟ་ན་འཁོར་དང་བཅས་ཏེ་འདུས་པའི་ནང་དུ་འདུག་ན། དེ་བདག་ཅག་གི་ཕྱིར་འདུག་ནས་སྡིག་པ་མི་བྱེད་དམ་སྙམ་སྟེ། གང་བདག་ཅག་གིས་

66-1-304b

དེར་དང་པོར་སོང་ནས་འདི་ལ་རྒྱུ་གང་ཡིན་པར་འགྱུར་བ་མཉན་པར་བྱ་གོར་མ་ཆག་སྙམ་མོ། །དེ་ནས་བདུད་ཤོར་བ་ཚུལ་ཁྲིམས་རྟེན་འཁོར་དང་བཅས་ཏེ་དེ་ནས་
བབས་ནས་བཅོམ་ལྡན་འདས་ག་ལ་བ་དེ་ལོགས་སུ་སོང་སྟེ་ཕྱིན་ནས་བཅོམ་ལྡན་འདས་ཀྱི་སྤྱན་སྔར་འདུག་སྟེ། དེའི་ཚེའང་དེས་ཚིགས་སུ་བཅད་པ་སྤོབས་པར་
བྱས་པ༑ ཁྱོད་ཀྱིས་ནད་ནི་ཆེན་པོ་དག །རྒ་ཤིའི་མཚོ་ལས་མ་རྒལ་ཏོ། །འདི་ལྟར་སེམས་ཅན་སླུ་བྱེད་ན། །བྱང་གྲོལ་དུ་ནི་ཇི་ལྟར་ཞུགས། །དེ་ནས་བཅོམ་ལྡན་འདས་ཀྱི་
བདུད་ཤོར་བ་ཚུལ་ཁྲིམས་རྟེན་ལ་ཚིགས་སུ་བཅད་ནས་སླར་བཀའ་སྩལ་པ། ང་ནི་སེམས་ཅན་ཆུ་བོ་རྒལ། །ང་ལ་ཡང་སྲིད་མེད་པ་ཡིན། །སེམས་ཅན་རྣམས་ལ་ཐུག་
བརྩེའི་ཕྱིར། །སྲོག་ཆགས་རྣམས་ལ་ཆོས་སྟོན་ཏོ། །འཁོར་བར་ཡུན་རིང་བརྩམས་ནས་སུ། །ཁྱོད་ཀྱིས་བྱང་ཆུབ་ཕྱིར་སྤྱད་དེ། །མར་མེ་མཛད་ནི་ཚུན་ཆད་དུ། །སྦྱིན་
དང་ཚུལ་ཁྲིམས་ཀུན་ཏུ་བསྒྲུབས། །སངས་རྒྱས་བྱེ་བ་ཕྲག་སྟོང་པོ། །དེ་དག་ཁྱོད་ཀྱིས་རི་མོར་བྱས། །ཐེག་པ་མཆོག་གི་དོན་དུ་ནི། །ང་ཡིས་ཁྱོད་ལ་ལུང་བསྟན་ཏེ། །
སྦྱངས་པའི་ཡོན་ཏན་ཀུན་ཏུ་སྤྱད། །མཚན་མ་མེད་པར་རྣམ་པར་བསྒོམས། །ང་ཡིས་མིག་རྣམ་དག་པ་བྱིན། །སྔོན་གྱི་ཚེ་རབས་དྲན་པར་བྱོས། །དེ་ནས་བདུད་ཤེར་

66-1-305a

ཚུལ་ཁྲིམས་རྟེན་སྔོན་གྱི་ཚེ་རབས་དང༌། སྨོན་ལམ་དང༌། སངས་རྒྱས་རྣམས་ལ་མཆོད་པ་དང༌། དགེ་བའི་རྩ་བ་ཐམས་ཅད་
ཀྱིས་བསྐུལ་བས་བཅོམ་ལྡན་འདས་ཀྱི་སྤྱན་སྔར་རྩྭ་བཀྲམ་པ་ལྟ་བུར་འོངས་པར་གྱུར་ཏེ་གདོང་མཆི་མ་དང་བཅས་པས་ཐལ་མོ་རབ་ཏུ་སྦྱར་ནས་འདི་སྐད་
ཅེས་གསོལ་ཏོ། །བཙུན་པ་བཅོམ་ལྡན་འདས། བྱིས་པ་ཇི་ལྟ་བ་དང༌། མྱོས་པ་ཇི་ལྟ་བ་དང༌། སེམས་འཁྲུག་པ་ཇི་ལྟ་བ་བཞིན་དུ་ནོངས་པ་འཆགས་ལགས་སོ། །
བཙུན་པ་བཅོམ་ལྡན་འདས༑ ནོངས་པ་འཆགས་ལགས་སོ། །འདི་ལྟར་བདག་གིས་དྲན་ལགས་ཏེ། གྲངས་མ་མཆིས་པ་གཅིག་རྫོགས་པར་བླ་ན་མ་མཆིས་
པ་ཡང་དག་པར་རྫོགས་པའི་བྱང་ཆུབ་ཏུ་བརྩོན་པ་ཆེན་པོས་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་ལགས་སོ། །དགེ་བའི་རྩ་བ་ཡོངས་སུ་སྤྱད་པ་མང་དུ་བགྱིས་
ལགས་སོ། །བཅོམ་ལྡན་འདས་དེ་བཞིན་གཤེགས་པ་འདས་པ་རྣམས་བཞུགས་པ་བརྒྱ་སྟོང་ཕྲག་བྱེ་བ་ལ་བདག་གིས་བསྙེན་བཀུར་བ་དང༌། བཀུར་སྟི་རྣམ་པ་
སྣ་ཚོགས་བགྱིས་ཏེ་ཆོས་ཀྱང་ཐོས་ལགས་སོ། །སྨོན་ལམ་ཡང་བཏབ་ལགས་སོ། །དེ་བཞིན་གཤེགས་པ་འོད་སྲུང་གི་གསུང་རབ་ལ་དགེ་སློང་ལ་ལ་ཉན་ཐོས་

66-1-305b

ཀྱི་གཏམ་རྗེས་སུ་སྐུལ་བར་བགྱིད་ལགས་ཏེ། དེ་ནས་བདག་གིས་མ་བསམ་པར་ཀྱེ་མ་དགེ་སྦྱོང་གི་ལུས་བྱད་ཀྱིས་གང་ཟག་ཐེག་པ་ཆེན་པོ་ལ་ཡང་དག་པར་ཞུགས་
པ་རྣམས་ཀྱི་མདུན་དུ་ཉན་ཐོས་ཀྱི་གཏམ་འཆད་པ་འདི་ནི། བདུད་དོ། །ཞེས་སྡིག་ཅན་གྱིས་ཚིག་བརྗོད་ལགས་ཏེ། དེར་གལ་ཏེ་བདག་གིས་སྡིག་ཅན་གྱི་ཚིག་
དེ་མ་སྨྲས་པར་གྱུར་ན་ནི། དེར་བདག་གིས་བླ་ན་མ་མཆིས་པ་ཡང་དག་པར་རྫོགས་པའི་བྱང་ཆུབ་ཏུ་ལུང་བསྟན་པ་ཐོབ་པར་འགྱུར་ལགས་ན། སུག་ལས་ཀྱི་
ལྷག་མ་དེས་བདག་དེ་ནས་ཤི་འཕོས་ནས་བདུད་ཀྱི་གནས་སུ་སྐྱེས་ཏེ། དགུང་ལོ་བྱེ་བ་ཕྲག་ལྔ་བཅུ་རྩ་བདུན་དང༌། དགུང་ལོ་བརྒྱ་སྟོང་དག་ཏུ་དེར་བླ་ན་མ་མཆིས་
པ་ཡང་དག་པར་རྫོགས་པའི་བྱང་ཆུབ་ཏུ་བདག་གི་སེམས་བསྐྱེད་པ་གཅིག་ཀྱང་མ་བྱུང་ལགས་ན། ཚངས་པའི་གནས་པ་རྣམས་ལ་ལྟ་སྨོས་ཀྱང་ཅི་འཚལ་ལགས་
ཞེས་དེ་བཞིན་གཤེགས་པ་འཁོར་དང་བཅས་པ་ལ་ལན་གཉིས་ཀྱི་བར་དུ་བཟོད་པ་གསོལ་ཏོ། །ཇི་སྲིད་དུ་སྔོན་གྱི་མཐའི་འཁོར་བར་འཁོར་བ་དེ་སྲིད་དུ་སླད་ཀྱིས་
ཕྱི་མའི་མཐའི་མུར་སེམས་ཅན་དམྱལ་བར་གནས་པར་སྤྲོ་ལགས་ཀྱི། བླ་ན་མ་མཆིས་པ་ཡང་དག་པར་རྫོགས་པའི་བྱང་ཆུབ་ལས་སེམས་ལྡོག་པར་ནི། མི་བགྱིད་

66-1-306a

ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ལེགས་སོ། །གང་ལ་ལ་སྙིང་རྗེའི་སེམས་ཀྱིས་བྱང་ཆུབ་ཏུ་
སེམས་གཞོལ་བར་བྱེད་ན། འདི་ནི། འདྲེན་པ་རྣམས་ལ་མཆོད་པ་མཆོག་དང་ཕུལ་ཡིན་ཏེ། འདྲེན་པའི་སྤྱན་སྔར་ལ་ལ་མར་མེ་རི་རབ་ཙམ་དུ་འབར་བར་བྱེད་
ཀྱང་བསོད་ནམས་ཀྱི་ཕུང་པོ་དེ་སྙེད་ཡོངས་སུ་བཟུང་བ་མ་ཡིན་གྱི། ཁྱོད་ལོངས་ཤིག །ང་ལ་སྡིག་པའི་ལས་སྲ་བ་འོར་ཅིག །ཕུང་པོ་དང་ཁམས་འདི་དག་ལ་སྤྲོས་པ་
དང༌། མཚན་མ་མེད་པ་དང༌། འདུས་བྱས་ཐམས་ཅད་དྲན་པར་བྱོས་ཤིག་དང༌། ཁྱོད་ཡོན་ཏན་མཆོག་ཏུ་ཁ་ལོ་སྒྱུར་བར་འགྱུར་རོ། །དེ་ནས་དེ་ཉིད་ཀྱི་ཚེ་བྱང་ཆུབ་
སེམས་དཔའ་སེམས་དཔའ་ཆེན་པོ་ཚུལ་ཁྲིམས་རྟེན་གྱིས་རྗེས་སུ་མཐུན་པའི་ཆོས་རྣམས་ལ་བཟོད་པ་ཐོབ་པར་གྱུར་ཏོ། །དེ་ནས་དེའི་ཚེ་བྱང་ཆུབ་སེམས་དཔའ་
སེམས་དཔའ་ཆེན་པོ་ཚུལ་ཁྲིམས་རྟེན་སྟན་ལས་ལངས་ཏེ་བཅོམ་ལྡན་འདས་ལ་རིན་ཐང་མེད་པའི་མུ་ཏིག་གི་རྒྱན་ཕྲེང་གིས་སྐུ་ལ་གཡོགས་ནས་གསོལ་
པ༑ གང་བདག་ཅག་གིས་ཆོས་ཐམས་ཅད་མྱུར་དུ་རྟོགས་ནས་དབུ་བ་དང་འདྲ་བའི་ལྟ་བ་ཐམས་ཅད་ཡང་དག་པར་འཇོམས་པར་བགྱིད་པ་དང༌། བྱང་ཆུབ་

66-1-306b

ཏུ་ནི༑ བཟོད་པ་མཆོག་ཐོབ་པར་འགྱུར་བ་དང༌། ཡུན་རིང་པོ་མི་ཐོགས་པར་སེམས་ཅན་ཐམས་ཅད་ཐར་པར་བགྱིད་པའི་ཆོས་ནི། གང་ལགས། གང་ཞིག་ནི། བྱང་
ཆུབ་སེམས་དཔས་སྤང་བའི་སླད་དུ་སྒོམ་པར་བགྱིད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། ཚུལ་ཁྲིམས་རྟེན། མཁས་པས་ཆོས་བཞི་མྱུར་དུ་བསྐྱེད་
པར་བྱ་སྟེ། བཞི་གང་ཞེ་ན། སེམས་ཅན་གྱི་ཕྱིར་སྡུག་བསྔལ་ཚད་མེད་པ་ཐམས་ཅད་ལ་སྤྲོ་བར་བྱ་བ་ཡིན། སངས་རྒྱས་ཀྱི་ཡུལ་གྱི་བསླབ་པ་དཔག་ཡས་པ་
གཟུང་བར་བྱ་བ་ཡིན། མ་ཉམས་པར་གཟུང་བར་བྱ་བ་ཡིན། སངས་རྒྱས་ཀྱི་ཆོས་དཔག་ཏུ་མེད་པ་ཐམས་ཅད་མྱུར་དུ་ཡོངས་སུ་རྫོགས་པར་བྱ་བ་ཡིན་ནོ། །ཡང་དེའི་
ཚེ་ཚུལ་ཁྲིམས་རྟེན་གྱི་འཁོར་བདུད་ཀྱི་སྡེ་བརྒྱད་ཁྲི་བཞི་སྟོང་པོ་དེ་དག་གིས་ལུང་བསྟན་པ་དེ་ཐོས་ནས་དེ་བཞིན་གཤེགས་པ་ལ་དད་པ་དང༌། དང་བ་མཆོག་སྐྱེས་
ཤིང་གུས་པ་སྐྱེས་ནས་བཅོམ་ལྡན་འདས་ལ་ལྷག་པའི་བསམ་པས་བཟོད་པ་གསོལ་བར་གྱུར་ཏོ། །དེའི་ཚེ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་
པའི་བྱང་ཆུབ་ཏུ་སྨོན་ལམ་བཏབ་སྟེ། དེ་དག་ཐམས་ཅད་ཀྱིས་བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་བོ། །བཅོམ་ལྡན་འདས་ལ་དེ་དག་གིས་རང་རང་

66-1-307a

གི་ལྷ་རྫས་ཀྱི་ཆོས་གོས་དག་སྐུ་ལ་གསོལ་ནས་ཕྱོགས་གཅིག་ཏུ་འཁོད་དོ། །བདུད་སྡིག་ཅན་གྱིས་མཐོང་སྟེ། མཐོང་ནས་ཀྱང་ཡང་ཤེས་
ཆེར་འཁྲུགས་ཤིང་སྐྲག་ནས་འདི་སྐད་ཅེས་སྨྲས་སོ། །དགེ་སྦྱོང་གི་ནི་ལྟོར་ཆུད་པས། །འཁོར་དེ་དག་དང་བྲལ་བར་གྱུར། །འདི་ནས་གང་དུ་དོང་བ་ནི། །ཐམས་
ཅད་དེ་ཡི་དབང་དུ་སོང༌། །དེས་སུ་ཡང་ཕྱི་རོལ་ཏུ་མ་འབྱུང་ཞིག །བདུད་ཀྱི་སྤྱོད་ཡུལ་འདིར་བདག་ཅག་གནས་པར་བྱའོ། །ཞེས་སྨྲས་ནས་མྱུར་དུ་གྲོང་ཁྱེར་གྱི་
སྒོ་བཅད་དེ་གབ་ཏུ་བཅུག་གོ །དེ་ནས་བཅོམ་ལྡན་འདས་ཀྱིས་ཡང་ཇི་ལྟར་ནམ་མཁའི་སྤྱན་ལས་གསུངས་པ་བཞིན་དུ་དེ་དག་ལ་ཚངས་པའི་གནས་པ་རྣམས་
པ་གསུམ་པོ་སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པ་རྒྱ་ཆེར་བསྟན་པར་ཡང་དག་པར་བརྩམ་པ་མཛད་དོ། །རི་ཁ་
ལ་ཏི་ཡའི་རྩེ་མོ་དྲང་སྲོང་ཐུབ་པའི་གནས་སུ་ཀླུ་གང་དག་བརྟེན་ཅིང་འདུས་པ་དེ་དག་ཐམས་ཅད་ཀྱིས་ཀྱང་རང་རང་གིས་ལུས་ཆུང་དུར་མཐོང་སྟེ། དཔེར་ན།
མིག་སྨན་བསྐུ་བའི་ཐུར་མ་བཞིན་ནོ། །ཇི་ལྟར་སྔོན་གྱི་ལུས་བཞིན་དུ་ཡང་བཞག་པར་མ་ནུས་སོ། །སླར་འབྱུང་བར་ཡང་མ་ནུས་ཏེ། དེ་དག་ཐམས་ཅད་འཇིགས་

66-1-307b

ཤིང་སྐྲག་ལ་སྤུ་ཟིང་ཞེས་བྱ་བའི་བ་སྤུའི་ཁུང་བུ་བྱུང་ནས་དེ་དག་ཐམས་ཅད་ཀྱིས་དགའ་བོ་དང་ཉེ་དགའ་ལ་རབ་ཏུ་བཏུད་ནས་འདི་སྐད་ཅེས་སྨྲས་སོ། །གང་གི་ཚེ་བདག་
ཅག་གི་གྲོང་དུ་ཤ་སྤྲང་དང༌། སྦྲང་བུ་མཆུ་རིང་དང༌། སྦྲང་བུ་གདུག་པ་རྣམས་ཀུན་ཏུ་བྱུང་བ་དེའི་ཚེ་བདག་ཅག་གནས་ཐམས་ཅད་པོར་ནས་བསྐྱབ་པའི་ཕྱིར་
འདིར་ཞུགས་ནས་འདི་ནས་གང་དུའང་མཆི་བར་མ་ནུས་ཏེ། ལུས་དག་ཀྱང་ཆུང་ངུར་གྱུར་ལགས་ན། གང་གིས་བདག་ཅག་གནས་སུ་མཆི་བར་བདག་ཅག་བསྐྱབ་
ཏུ་གསོལ། མི་འཇིགས་པ་སྩལ་བར་གསོལ། དགའ་བོ་དང་ཉེ་དགའ་གཉིས་ཀྱིས་ཀྱང་སྨྲས་པ། དགེ་སྦྱོང་འདི་ནི་གཡོ་སྒྱུ་ཅན་གྱིས་བློ། །ཤཱཀྱའི་བུ་ཕོ་སྒྱུ་མ་
བྱེད་པ་ཡིན། །སངས་རྒྱས་ཞིང་འདིར་ཞུགས་པར་གྱུར་ནས་སུ། །ལུས་ཀུན་ལ་ནི་ཐམས་ཅད་ཆུད་པར་གྱུར། །དེས་ནི་ཀླུ་རྣམས་ཀུན་གྱི་གནས་དག་ཏུ། །ཤ་སྦྲང་སྦྲང་
བུ་མཆུ་རིང་སྦྲང་བུ་སྤྲུལ། །ས་འདི་བསྐྱབ་ཕྱིར་ངེད་ཅག་ལྷགས་གྱུར་ཏེ། །ཐམས་ཅད་སྟོབས་རྣམས་ལས་ནི་ཉམས་པར་གྱུར། །གཽ་ཏ་མ་ནི་བློ་གྲོས་གཡོ་ཅན་
ཡང༌། །ལས་དེས་རྫུ་འཕྲུལ་དེ་ལས་ཉམས་གྱུར་ཅིང༌། །དེ་ནི་ལུས་ཀྱང་ཆུང་ངུར་གྱུར་ནས་སུ། །སྟན་གྱི་སྟེང་ན་མདངས་ནི་ཀུན་ཏུ་སྣང༌། །དེས་ནི་བདག་ཅག་ལུས་

66-1-308a

ཀྱང་ཆུང་དུར་བྱས། །བཙོན་ར་འདིར་ནི་བཅིངས་པར་གྱུར་ནས་སུ། །ངེད་ཅག་ཅི་ཡང་བྱེད་པར་མི་ནུས་ཀྱི། །མི་འཇིགས་
ལྷ་ལ་ཁྱེད་ཅག་ཕྱག་འཚོལ་ཅིག །འདོད་པའི་དབང་ཕྱུག་བདུད་སྡིག་ཅན་ལ་ཀླུ་དེ་དག་ཐམས་ཅད་ཀྱིས་ཕྱག་འཚལ་ཏེ་སྨྲས་པ། གང་བདག་ཅག་
བཙོན་ར་དེ་ནས་འབྱེར་བ་དང༌། རང་རང་གི་གནས་རྣམས་སུ་གནས་པར་རྔོ་ཐོགས་པར་བདག་ཅག་བསྐྱབ་ཏུ་གསོལ། ཀླུའི་རྒྱལ་པོ་ས་སྲུང་གི་བུས་
དེ་དག་ལ་འདི་སྐད་ཅེས་སྨྲས་སོ། །བདུད་དཔུང་བཅས་པ་རང་ཉིད་སྐྲག་ནས་སུ། །གཽ་ཏ་མ་སྒྱུ་མ་གཡོ་སྒྱུ་ཅན་ལ་སྐྱོ། །འཁོར་དང་ལྟོ་གོལ་རྣམས་ཀྱང་
གཡོ་ཡིས་སུ། །དེས་ནི་དེ་ཡི་སྐྱེ་བོ་མང་པོ་འཕྲོག། བདུད་ལ་མཐུ་ནི་ཅི་ཡང་ཡོད་མ་ཡིན། །འགྲོ་བ་དང་ནི་རྫུ་འཕྲུལ་དེ་ལས་ཉམས། །གཞན་ལ་ཁྱེད་
ཅག་མྱུར་དུ་སྐྱབས་སུ་དེངས། །ལྷ་རྣམས་ལ་ནི་ཀུན་གྱིས་རྗེད་པར་བྱོས། །དེ་ནས་ཀླུ་ཐམས་ཅད་ཀྱང་ཁ་ཅིག་ནི། རྒྱལ་པོ་ཆེན་པོ་བཞི་ལ་ཕྱག་འཚལ་
བར་བྱེད་དེ། ཁ་ཅིག་ནི། བརྒྱ་བྱིན་ལ་ཕྱག་འཚལ་བར་བྱེད་དོ། །ཁ་ཅིག་ནི། རབ་འཐབ་བྲལ་ལ་ཕྱག་འཚལ་བར་བྱེད་དོ། །ཁ་ཅིག་ན། ཡོངས་སུ་

66-1-308b

དགའ་ལྡན་ལ་ཕྱག་འཚལ་བར་བྱེད་དོ། །ཁ་ཅིག་ནི། འཕྲུལ་དགའ་ལ་ཕྱག་འཚལ་བར་བྱེད་དོ། །ཁ་ཅིག་ནི། ལྷའི་བུ་གཞན་འཕྲུལ་དབང་བྱེད་ལ་ཕྱག་
འཚལ་བར་བྱེད་དེ། ཁ་ཅིག་ནི། ཚངས་པ་ཆེན་པོ་ལ་ཕྱག་འཚལ་བར་བྱེད་དོ། །ཀླུའི་རྒྱལ་པོ་ཐམས་ཅད་ལ་ཀླུའི་རྒྱལ་པོ་རྒྱ་མཚོས་འདི་སྐད་ཅེས་སྨྲས་སོ། །ལྷ་
དང་ལྷ་དབང་འདི་ཀུན་འཁོད་ནས་སུ། །མཆོད་པ་རྣམ་པ་སྣ་ཚོགས་བྱེད་པ་དང༌། །གཽ་ཏམ་དམངས་ལ་ཐམས་ཅད་སྐྱབས་གནས་པ། །ཁྱེད་ཅག་གི་ནི་ཅི་ཡི་
ཕྱིར་མ་མཐོང༌། །དཀའ་ཐུབ་དྲག་པོ་དྲང་སྲོང་ཆེན་པོ་དག །གཞན་རྣམས་ལ་ནི་གྲོགས་དག་ཁྱེད་ཕྱག་འཚོལ། །རྟས་བསྲུངས་མཐོན་འཕུར་སྐར་མ་དགའ་བ་
དང༌། །ངན་སྤོང་བུ་ལ་ཅི་ཕྱིར་ཕྱག་མི་འཚལ། །དེ་ནས་ཀླུ་དེ་དག་ཐམས་ཅད་ཁ་ཅིག་ནི། དྲང་སྲོང་རབ་ཏུ་དཔལ་ལྡན་ལ་ཕྱག་འཚལ་བར་བྱེད་དོ། །ཁ་ཅིག་ནི།
བརྟན་པོ་ལ་ཕྱག་འཚལ་བར་བྱེད་དོ། །ཁ་ཅིག་ནི། རྟས་བསྲུངས་ལ་ཕྱག་འཚལ་བར་བྱེད་དོ། །ཁ་ཅིག་ནི། མཐོན་པོར་འཕུར་ལ་ཕྱག་འཚལ་བར་བྱེད་དོ། །
ཁ་ཅིག་ནི། སྐར་མ་ལ་དགའ་བ་ལ་ཕྱག་འཚལ་བར་བྱེད་དོ། །ཁ་ཅིག་ནི། དྲང་སྲོང་ངན་སྲོང་གི་བུ་ལ་ཕྱག་འཚལ་བར་བྱེད་དོ། །མངོན་པར་ཤེས་པ་ལྔ་དང་ལྡན་པ་

66-1-309a

དེ་དག་ལ་སྐྱབས་སུ་ཉེ་བར་དོང་ངོ༌། །ཡང་དེའི་ཚེ་དྲང་སྲོང་མངོན་པར་ཤེས་པ་ལྔ་དང་ལྡན་པ་དེ་དག་གངས་ཀྱི་ནུབ་ཕྱོགས་ཀྱི་ངོས་
ལ་དྲང་སྲོང་སྐར་མ་ལ་དགའ་བའི་མདུན་ན་ཤཱཀྱ་ཁྱུ་མཆོག་གི་ཡོན་ཏན་བསྔགས་པ་ཉན་ཅིང་འཁོད་དོ། །དྲང་སྲོང་དེ་དག་གིས་ཀླུ་ཐམས་ཅད་འོ་དོད་འབོད་
པ་ཐོས་སོ། །ཐོས་ནས་ཀྱང་དྲང་སྲོང་ལྔ་པོ་དེ་དག་སྟན་ལས་ལངས་ཏེ་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་ལ་འདི་སྐད་ཅེས་སྨྲས་
སོ༑ ༑བཅོམ་ལྡན་འདས། དྲང་སྲོང་ཐུབ་པའི་གནས་རྟེན་དུ་ཀླུ་ཐམས་ཅད་གནོད་པར་གྱུར་ཅིང་བདག་ཅག་ལ་སྐྱབས་སུ་ཉེ་བར་གནས་པ་གཟིགས་སམ།
བཞེངས་ཏེ་དེར་བཞུད་ལ་ཀླུའི་སྡེ་ཐམས་ཅད་ཡོངས་སུ་ཐར་པར་མཛོད་ཅིག །དེས་སྨྲས་པ། ཁྱེད་དེངས་ཤིག། ལྷ་དང༌། ཀླུ་དང༌། གནོད་སྦྱིན་བརྒྱ་སྟོང་ཕྲག་
མང་པོ་འདི་དག་ངའི་མདུན་དུ་འཁོད་ནས་ཚངས་པའི་གནས་པ་དམིགས་པ་ཡོངས་སུ་འདྲི་བར་བྱེད་དེ། ངས་དེ་དག་གི་སེམས་ཡོངས་སུ་མགུ་བར་བྱའོ། །དེ་
ནས་སྐར་མ་ལ་དགའ་བའི་རྐང་པ་གཉིས་ལ་དྲང་སྲོང་དེ་དག་ཐམས་ཅད་མགོ་བོས་བྱས་བཙལ་ཏེ་ལན་གསུམ་བསྐོར་བ་བྱས་ནས་རྫུ་འཕྲུལ་གྱིས་དོང་སྟེ་

66-1-309b

དྲང་སྲོང་ཐུབ་པའི་གནས་ཀྱི་གཞི་རྟེན་དུ་འཁོད་དོ། །དེ་ནས་དེ་དག་ལ་ཀླུ་དེ་དག་མགོ་བོས་ཕྱག་བཙལ་ཏེ་འདི་སྐད་ཅེས་སྨྲས་སོ། །ཁྱོད་བསོད་ནམས་ཅན་ཤེས་རབ་
དང་ལྡན་པ་ཐབས་ཐམས་ཅད་ཀྱི་ཕ་རོལ་ཏུ་ཕྱིན་པ་དྲང་སྲོང་ཆེན་པོ་ལགས་ན། བདག་ཅག་ཡོངས་སུ་བསྐྱབ་པར་གསོལ། བཙོན་རའི་འཇིགས་པ་འདི་ལས་བདག་
ཅག་ཡོངས་སུ་དགྲོལ་བར་གསོལ། དེ་ནས་དྲངས་རོང་དེ་དག་གིས་འདི་སྐད་ཅེས་སྨྲས་སོ། །ངེད་ཀྱིས་ནི། ཁྱེད་འདི་ནས་ཡོངས་སུ་གྲོལ་བར་བྱེད་པར་མི་ནུས་སོ། །ལག་
འགྲོའི་བདག་པོ་དག། །གངས་ཀྱི་ནུབ་ཕྱོགས་ཀྱི་ངོས་ལ་དྲང་སྲོང་ཐམས་ཅད་ཀྱི་བླ་མ། དབང་ཆེ་བར་གྲགས་པ། ཤེས་རབ་དང་ཐབས་དང་གཟི་བརྗིད་ཆེན་པོས་རྒྱས་
པ་སྐར་མ་ལ་དགའ་བ་ཞེས་བྱ་བ་ཡོད་དེ། དེས་ཁྱེད་འདི་ནས་ཡོངས་སུ་གྲོལ་བར་བྱེད་པར་འགྱུར་རོ། །དེ་ལ་ཕྱག་འཚོལ་ཅིག །དེ་ཐོས་ནས་ཀླུ་ཐམས་ཅད་དྲང་
སྲོང་སྐར་མ་ལ་དགའ་བ་ལ་ཐལ་མོ་རབ་ཏུ་སྦྱར་བ་བྱས་ནས་དབྱངས་གཅིག་གིས་འོ་དོད་པོས་སོ། །དེ་ནས་བྱང་ཆུབ་སེམས་དཔའ་དྲང་སྲོང་གི་ཆ་བྱད་ཅན་དྲང་སྲོང་
སྐར་མ་ལ་དགའ་བའི་ལྷ་དང༌། མིའམ་ཅི་དང༌། གནོད་སྦྱིན་བརྒྱ་སྟོང་ཕྲག་མང་པོས་མདུན་དུ་བ་དར་ཅིང་ཡོངས་སུ་བསྐོར་ཏེ། དེ་ནས་རྫུ་འཕྲུལ་གྱིས་ཆས་ནས་

66-1-310a

དྲང་སྲོང་ཐུབ་པའི་གནས་དེར་ཡང་ཕྱིན་པར་གྱུར་ཏེ། དེ་ལ་ཀླུ་ཐམས་ཅད་མགོ་བོས་ཕྱག་བཙལ་ཏེ་གུས་པ་མཆོག་སྐྱེས་ནས་འདི་སྐད་ཅེས་སྨྲས་སོ།།
གང་བདག་ཅག་རང་གི་གནས་སུ་མཆིས་ནས་དགའ་བར་འགྱུར་བར་བདག་ཅག་ཡོངས་སུ་བསྐྱབ་པར་གསོལ། གནས་འདི་ནས་བདག་ཅག་ཡོངས་སུ་དགྲོལ་བར་
གསོལ༑ དུས་ཤེས་པ། དུས་ལ་ལྟ་བ་དྲང་སྲོང་ཆེན་པོ་དེས་ཀྱང་རྐྱེན་གྱི་དབང་གིས་དེ་དག་ལ་རྒྱུ་སྐར་གྱི་གོ་རིམ་གྱི་གཏམ་བརྩམས་པ། ཇི་ལྟར་ཐམས་ཅད་ཐར་འགྱུར་
བ༑ ༑དེ་བཞིན་དུ་ནི་ཤེས་པར་བྱ། །ཁྱེད་ལ་ཕན་པ་གཞན་མེད་ཀྱི། །མཐར་གྱིས་སུ་ནི་མཉན་པར་གྱིས། །འདིར་ནི་ནབ་སོ་གང་གནས་པ། །དེ་ནི་དབྱར་ཟླ་ཐ་ཆུང་སྟེ། །དེ་ནི་
ཉི་མ་ལྷ་ཡིན་ཞིང༌། །ཀླུ་རྣམས་ཀུན་དང་འབྲེལ་པ་ཡིས། །སྐར་མའི་དཔྱད་ནི་ཕོངས་པ་དང༌། །སྙིང་པོར་དྲང་སྲོང་སྦྱོར་བས་བསྟན། །གཟའ་དང་རྒྱུ་སྐར་སྐར་མ་རྣམས། །ནམ་
མཁའ་ལ་ནི་སུ་ཡིས་བཞག །མཁས་པ་རྣམས་ནི་དགའ་བགྱིད་པ། །ལོ་སྐོར་ཤེས་པ་བཤད་དུ་གསོལ། །ཟླ་པ་ཉི་མ་རྒྱུ་སྐར་དང༌། །གཟའ་རྣམས་འགྲོ་བ་ཇི་ལྟར་ལགས། །
ཟླ་བ་རྣམས་ཀྱི་དང་པོར་ནི། །རྒྱུ་སྐར་གང་ཞིག་འབྱུང་བར་འགྱུར། །ཟླ་བའི་ཡུད་ཙམ་གང་ཞིག་ལགས། །གོ་རིམ་ཡང་ནི་ཅི་འདྲ་ལགས། །ལྷ་ནི་ཅི་ལགས་རུས་ཅི་ལགས། །ལྕི་བ་

66-1-310b

ཅི་ལགས་ཡང་བ་གང༌། །ཕན་པ་ཅི་ལགས་གནོད་པ་ཅི། །སྟོབས་ཅི་བདག་ལ་མྱུར་དུ་གསུངས། །གང་གིས་སུ་ནི་མཚན་མོ་འཐོབ། །ཉི་མའི་མདུན་ན་ཅི་ཞིག་ལགས། །གྲིབ་
མའི་གོམ་བ་དུ་ཞིག་ཏུ། །ཉི་མ་འཁོར་བར་བགྱིད་པ་ལགས། །ཟླ་བ་གང་ལ་ལྷོ་ཕྱོགས་སུ། །ཉི་མ་བྱང་དུ་ཇི་ལྟར་གནས། །དྲང་སྲོང་ཁྱོད་ལ་ཀུན་ཞུ་ན། །བདག་ཅག་ལ་ནི་
ཀུན་སྟོན་ཅིག །ཤེས་རབ་ཆེན་པོས་འཇིག་རྟེན་མཁས། །སྐར་ལ་དགའ་བས་དེ་སྐད་སྨྲས། །བསྐལ་པ་བཟང་པོ་ཞུགས་པ་ན། །སྔོན་ཆང་བྱུང་བ་ཀྱེ་ལག་འགྲོ། །དཔལ་
ལྡན་གྲོང་ཁྱེར་ལྔ་ལེན་དུ། །འདོད་པ་སྤངས་ཤིང་ཆོས་དང་ལྡན། །གཙང་མ་འདོད་ཅིང་རབ་མཁས་པའི། །མི་རྒྱལ་འབྱོར་པ་ཆེན་པོ་བྱུང༌། །དེ་ཡི་བཙུན་མོ་དམ་པ་ནི། །
འདོད་པ་རྣམས་ལ་འཆུམས་གྱུར་ནས། །དེ་ཚེ་ཡུལ་ནི་དབེན་པར་ཡང༌། །གཟུ་ལུམས་ཅན་དང་ལྷན་ཅིག་སྤྱད། །མངལ་ནི་སྨིན་པར་བྱ་བའི་ཕྱིར། །ཡང་དང་ཡང་དུ་སྤྱད་
ནས་སུ༑ ༑དེ་ཚེ་ཆོས་ཀྱིས་སྦྲུམ་པར་གྱུར། །མི་སྡུག་པ་ཡི་ཁྱེའུ་ཞིག་བྱུང༌། །བོང་བུའི་མགོ་ལ་བོང་མགྲིན་པོ། །བོང་རྣ་པ་ལ་བོང་གདོང་པོ། །ཐམས་ཅད་རྩུབ་པོ་རལ་པ་ཅན།།
མི་ཡི་ལུས་ནི་ཕྱེད་ཡོད་པ། །དེ་མཐོང་འཇིགས་ནས་མྱུར་དུ་ནི། །སྣམ་ཕྱི་སར་ནི་དེ་བོར་རོ། །རེག་ཏུ་མི་རུང་མི་གཙང་བ། །དེ་ཕྱིར་སྲིན་མོ་བོང་མོས་བླངས། །གངས་ཀྱི་

66-1-311a

གནས་སུ་སོང་ནས་སུ། །བུ་ལ་ཆགས་པས་གསོས་པ་ཡིན། །བཅུད་ཀྱིས་ལེན་ནི་འཐུངས་པས་ན། །དེ་ཚེ་ལྷ་དང་ལྷན་ཅིག་
འགྲོགས། །ཤེས་རབ་ཆེན་པོ་སྐལ་ལྡན་པོ། །རབ་ཏུ་བརྩོན་ལྡན་སྙིང་རྗེའི་སེམས། །གཟི་བརྗིད་ཆེན་པོ་བྱམས་པ་ཐོབ། །སེམས་ཅན་ཀུན་ལ་ཕན་བྱེད་པའོ། །
ལྷ་ཡི་ཚོགས་ཀྱང་འདུས་ནས་སུ། །རྔ་བོང་ལ་ནི་ཕྱག་འཚལ་ནས། །དེ་ལ་ཡང་ནི་སྙིང་བརྩེའི་ཕྱིར། །གངས་ཀྱི་རི་པོ་སྤྲུལ་པ་བྱས། །ཤིང་དང་མེ་ཏོག་འབྲས་
བུར་ལྡན། །དྲི་ཞིམ་དགའ་བར་བྱད་པ་སྟེ། །སྣ་ཚོགས་རྩི་ཡིས་ཁེབས་པ་ལ། །བྱ་རྣམས་སྣ་ཚོགས་བརྟེན་པ་ཡིན། །དེར་ནི་དྲང་སྲོང་རྔ་བོང་དེ། །རྣམ་པར་
དབེན་པར་བརྟེན་ནས་སུ། །ལོ་ནི་དྲུག་ཁྲི་ཐམ་པར་ཡང༌། །རྐང་པ་གཅིག་གིས་དཀའ་ཐུབ་གནས། །བརྒྱ་བྱིན་ཚངས་པས་ཕྱག་བྱས་ཏེ། །ལྷ་རྣམས་ཀུན་གྱིས་
མངོན་པར་བསྟོད། །གཟུགས་རྟེན་ལྷ་རྣམས་ཐམས་ཅད་དང༌། །དེར་ནི་ཚངས་པ་ཉེ་བར་འོངས། །འདོད་རྟེན་ལྷ་རྣམས་ཐམས་ཅད་དང༌། །དེར་ནི་བརྒྱ་བྱིན་ཉེ་བར་
འོངས༑ ༑ཀླུ་དང་གནོད་སྦྱིན་གྲུལ་བུམ་དག །ཐམས་ཅད་དེར་ནི་ཉེ་བར་ལྷགས། །འཇིག་རྟེན་གང་སུ་མཁས་པ་ནི། །དྲང་སྲོང་ཚངས་པར་སྤྱོད་པ་རྣམས། །འདོད་

66-1-311b

པའི་ཁམས་དང་གཟུགས་ཁམས་པ། །ཐམས་ཅད་དེར་ནི་ཉེ་བར་ལྷགས། །ཀུན་གྱི་དྲང་སྲོང་རྔ་བོང་ལ། །མཆོད་པ་རྣམ་པ་སྣ་ཚོགས་བྱས། །བཏུད་ནས་ཐལ་མོ་སྦྱར་བྱས་
ཏེ༑ ༑བརྒྱ་བྱིན་ཚངས་པས་འདི་སྐད་སྨྲས། །སྐལ་ལྡན་ཆེན་པོ་ཀྱེ་ཁྱོད་ནི། །ཅི་ཕྱིར་དེད་ལ་མངོན་པར་དགའ། །རེ་བ་ཅི་འདྲ་ཅི་ལ་བསམ། །ཅི་འདོད་པ་ནི་སྨྲ་
བར་བགྱིས། །དྲང་སྲོང་རྔ་བོང་གིས་སྨྲས་པ། །གཟའ་དང་རྒྱུས་ཀར་སྐར་མ་རྣམས། །མཁའ་ལ་ཅི་འདྲར་བྱུང་གྱུར་པའི། །སྔོན་གྱི་བསྐལ་པ་བདག་གིས་དྲན། །ཉིན་
ཞག་ཏུ་ནི་རྒྱུ་སྐར་རྣམས། །རེ་རེ་ནས་ནི་རྒྱུ་བར་བྱེད། །ཚེ་རབས་ཀུན་ཏུ་རྒྱུ་སྐར་གྱི། །ཡོན་ཏན་ལས་རྣམས་རྣམ་པར་ཤེས། །བསྐལ་པ་བཟང་པོ་འདི་ལ་ནི། །འདི་ནི་ཅི་ཡང་
མི་སྣང་ན། །སྙིང་བརྩེར་གྱིས་དེ་ཁྱོད་ཀྱིས་ནི། །རྒྱུ་སྐར་གོ་རིམ་ཀུན་ཞོག་ཅིག །ཇི་ལྟར་འཇིག་རྟེན་འདིར་གནས་བཞིན། །དེ་ཡི་ལས་དང་ཡོན་ཏན་གསུངས། །ཡོན་ཏན་རྒྱ་
མཚོས་ཤོད་ཅིག་ཅེས། །ལྷ་ཡི་ཚོགས་རྣམས་ཀུན་གྱིས་སྨྲས། །དྲང་སྲོང་རྔ་བོང་གིས་སྨྲས་པ། །རེ་ཞིག་དང་པོར་སྨིན་དྲུག་ཅེས། །རྒྱུ་སྐར་དཀྱིལ་འཁོར་ཐམས་ཅད་ལ། །
ནང་གི་དང་པོར་གཞག་པར་བྱ། །ཇི་ལྟར་སྨིན་དྲུག་གཞག་པ་བཞིན། །འདི་ལ་སུ་ཞིག་དད་པ་འབུལ། །ལྷ་ཡི་བུ་ནི་ཉི་མ་ཡང༌། །སྐར་མ་དྲུག་པོ་སྟོན་པར་བྱེད། །སྨིན་

66-1-312a

དྲུག་རྒྱུ་སྐར་དེ་དག་ནི། །མཁའ་ལ་རྟག་ཏུ་རྒྱུ་བར་ཤོག །ཐམས་ཅད་ལྡན་པའི་འཁོར་དགའ་ནས། །མེ་ལྷ་ཞིག་ནི་སྤྲུལ་པ་བ་ཡས།།
གཟི་བརྗིད་ཆེན་པོ་དྲང་སྲོང་ལྷ། །མེ་བཞིན་འཇུག་གི་བུས་སྨྲས་པ། །བདག་གི་སྲིང་མོའི་བུ་འདི་དག །གླིང་བཞི་པར་ནི་གནས་པར་ཤོག །དྲང་སྲོང་རྔ་བོང་
སླར་སྨྲས་པ། །དང་པོར་སྨིན་དྲུག་དེ་དག་ཡིན། །རྒྱུ་སྐར་ཆུ་ཡི་རུས་ཅན་ནི། །གཉིས་པ་ཡང་ནི་ཡིན་པར་བྱ། །སྐྱེ་རྒུའི་བདག་གིས་འདི་སྐད་སྨྲས།།
བདག་གིས་བུ་ལྔ་དབུལ་ལགས་ཏེ། །རུས་ནི་དྲང་སྲོང་ཆེན་པོ་ཆུ། །རབ་ཏུ་བརྩོན་ལྡན་སྣར་མ་ལགས། །ཆུ་ཡི་རུས་ཀྱི་རྒྱུ་སྐར་ནི། །སྣར་མའི་མིང་
གིས་གཉིས་པ་ལགས། །ཟླ་བའི་བུ་ཕོ་གསུམ་པོ་ནི། །མིང་ནི་མགོ་ཞེས་བགྱི་བ་ལགས། །བྷ་ར་དྷྭ་ཛའི་རུས་སུ་ནི། །མགོ་ཞེས་བགྱི་བ་གཞག་
པ་ལགས། །རབ་ཏུ་མི་ཟད་ལག་ཅེས་བྱ། །ལྷ་དྲག་རྣམས་ཀྱིས་བསྟན་པ་ལགས། །ལྗང་སྔོའི་བུ་ཡི་བུ་རུས་སུ། །དེ་ནི་བཞི་བར་གཞག་པ་ལགས། །
དྲང་སྲོང་བཅས་པའི་ལྷ་ཚོགས་ཀྱིས། །ཉི་མའི་བུ་ནི་བསྟན་ལགས་ཏེ། །ནབ་སོ་ལགས་ཤིང་གནས་འཇོག་རུས། །ཕུར་བུའི་བུ་ནི་གསུམ་ལགས་ཏེ།།

66-1-312b

ལག་གི་བུ་ཡི་རུས་ལགས་ཤིང༌། །རྒྱལ་ཞེས་བགྱི་བར་དེ་དག་བཤད། །ས་སྲུང་གི་ནི་བུ་ལྔ་བ། །བརྟུལ་ཞུགས་སྤྱོད་པ་མཁས་པ་རྣམས། །མཛའ་བོའི་བུ་ཡི་
རུས་ལགས་ཏེ། །དེ་ལྟར་དེ་དག་རྒྱུ་སྐར་བདུན། །ཤར་ཕྱོགས་ཁ་འཛིན་རྣམས་སུ་གཞག །དེ་ཡི་ལས་དང་གོ་རིམ་དང༌། །སྦྱོར་བ་ཁ་འཛིན་གཟུང་ལས་བསྟན།།
ངས་ཀྱང་ཡང་ནི་ཁྱེད་ཅག་ལ། །གླིང་བཞི་པ་ནི་གནས་བྱེད་ཅིང༌། །ལས་ནི་ཅི་འདྲ་སྒྲུབ་བྱེད་པ། །མདོར་ནི་མྱུར་དུ་བཤད་བར་བྱ། །ཕུར་བུ་ཡི་ནི་བུ་ལྔ་པོ། །
བྱང་གྲོལ་བརྟུལ་ཞུགས་འཆང་བ་དག །སེར་སྐྱའི་བུ་ཡི་རུས་སུ་ནི། །ལྷོ་ཡི་ཕྱོགས་སུ་ངས་གཞག་གོ །དབྱངས་ཅན་གྱི་ནི་བུ་གཉིས་པོ། །མིང་གིས་ཀྱང་ནི་
གྲ་ཡིན་ཏེ། །དྲང་སྲོང་གཽ་ཏམ་རུས་སུ་ནི། །ལྷོ་ཡི་ཕྱོགས་སུ་ངས་གཞག་གོ །ལྷ་མོ་ཡི་ནི་བུ་གཉིས་པ། །མིང་གིས་ཀྱང་ནི་དབོ་ཡིན་ཏེ། །ཀཽ་ཌི་ནྱ་ཡི་རུས་
སུ་ནི༑ ༑ལྷོ་ཕྱོགས་ཁ་འཛིན་གསུམ་པ་གཞག །སྡིག་པ་ཡི་ནི་བུ་བསྟན་པ། །དྲང་སྲོང་ཀཱ་ཏའི་བུ་ཡི་རུས། །ལྷར་བཅས་དྲང་སྲོང་རྣམས་ཀྱིས་དེར།
མེ་བཞི་ཞེས་ནི་བྱ་བར་གཞག །དྲི་ཟའི་བུ་ནི་ནག་པ་སྟེ། །ཀཱ་ཏཱའི་བུ་ཡི་རུས་ཡིན་ནོ། །ས་རི་དེ་ནི་མ་ཡི་བུ། །ཀ་ཏཱའི་བུ་ཆེན་རུས་ཡིན་ནོ། །འདིར་ནི་ས་ག་

66-1-313a

དཔལ་གྱི་བུ། །ཀཱ་ཏཱའི་བུ་རྒན་རུས་ཡིན་ཏེ། །དྲང་སྲོང་རྣམས་ཀྱིས་རྒྱུ་སྐར་བདུན། །ལྷོ་ཕྱོགས་ཁ་འཛིན་རྣམས་སུ་
གཞག །མཛའ་བོའི་བུ་ཡི་བུ་བཞི་པོ། །དྲག་པོའི་བུ་ཡི་རུས་ཡིན་ཏེ། །མིང་གིས་ལྷ་མཚམས་ཞེས་བྱ་བ། །ནུབ་ཕྱོགས་སུ་ནི་གཞག་པ་ཡིན།།
དབང་པོ་ཡི་ནི་བུ་གསུམ་སྟེ། །ཟླ་བ་ཀཱ་ཏཱའི་བུ་ཡི་རུས། །འཇམ་པའི་ལས་ནི་ཐམས་ཅད་ལ། །གཉིས་པ་སྣྲོན་ནི་གཞག་པ་ཡིན། །ས་ཡི་ལྷ་
མོའི་བུ་གསུམ་སྟེ། །སྣུབས་ནི་ལག་པའི་བུ་ཡི་རུས། །རྒྱལ་བའི་ལྷ་མོའི་བུ་བཞི་སྟེ། །ཀཱ་ཏཱའི་བུ་ཡི་རུས་ཡིན་ནོ། །ཐམས་ཅད་ལྷ་ཞེས་བྱ་བ་བཞི།།
མཽདྒལ་བུ་ཡི་རུས་ཡིན་ནོ། །སྣུབས་དང་ཆུ་སྟོང་ཆུ་སྨད་གཉིས། །རྒྱུ་སྐར་གསུམ་པ་གཞག་པ་ཡིན། །སྲེད་མེད་བུ་ཡི་བུ་གསུམ་པོ། །རྒྱུ་སྐར་
རྣམས་ནི་བྱི་བཞིན་འཁོད། །ཁྱབ་འཇུག་གི་ནི་བུ་གསུམ་སྟེ། །ཀཱ་ཏཱའི་བུ་ཕོ་དཔལ་གྱི་རུས། །དེ་ལྟར་དེ་དག་རྒྱུ་སྐར་བདུན། །ནུབ་ཕྱོགས་
ཀྱི་ནི་ཁ་འཛིན་ཡིན། །ནོར་ལྷའི་བུ་ནི་མོན་གྲུ་སྟེ། །དྲང་སྲོང་རྣ་བའི་རུས་ཡིན་ནོ། །ཆུ་ལྷའི་བུ་ནི་གཅིག་པུ་སྟེ། །དེབ་རྩེའི་བུ་ཡི་རུས་ཡིན་ཞིང༌། །

66-1-313b

སྨན་མ་སྤྲུལ་གྱི་ལྷ་མོ་ཡིན། །རྒྱུ་སྐར་མོན་གྲེ་གནས་པ་ཡིན། །སྡིག་པ་ཡི་ནི་བུ་གཉིས་ཏེ། །ཁྲུམས་སྟོད་ཅེས་ནི་བྱ་བར་བཤད། །ཆུ་ཡི་རྣ་བའི་རུས་སུ་
ནི༑ ༑གསུམ་པ་འདི་ནི་གཞག་པ་ཡིན། །ལྷ་ཡི་དྲང་སྲོང་ཆུ་ལྷའི་བུ། །ཁྲུམས་སྨད་ཅེས་ནི་བྱ་བར་བཤད། །བྲ་ཉེ་དྲང་སྲོང་རུས་ཡིན་པར། །བཞི་པ་འདི་ནི་
གཞག་པ་ཡིན། །ལྷ་ཡི་དྲང་སྲོང་རྒྱལ་གྱི་བུ། །ནམ་གྲུ་ཞེས་བྱ་དེ་བསྟན་ཏེ། །དྲང་སྲོང་དབང་པོའི་རུས་སུ་ནི། །ལྔ་པ་འདི་ནི་གཞག་པ་ཡིན། །དྲི་ཟའི་རྒྱལ་
པོའི་བུ་གསུམ་སྟེ། །ལྔ་ལེན་བུ་ཡི་རུས་ཡིན་ཞིང༌། །རྒྱུ་སྐར་ཐ་སྐར་ཞེས་བྱ་བ། །འཇིག་རྟེན་མཁས་པ་རྣམས་ཀྱིས་གཞག །དྲག་པོའི་བུ་ནི་གསུམ་ཡིན་ཏེ། །བྲ་ཉེ་
ངན་སྤོང་རུས་ཡིན་ནོ། །རྒྱུ་སྐར་བདུན་པོ་དེ་དག་ནི། །བྱང་ཕྱོགས་ཁ་འཛིན་རྣམས་སུ་གཞག །རྒྱུ་སྐར་ཉི་ཤུ་རྩ་བརྒྱད་པོ། ཁ་འཛིན་བཞིར་ནི་གཞུང་ལས་བཤད། །གཏོར་
མ་ལས་དང་ཡོན་ཏན་རྣམས། །མདོར་ན་ང་ཡིས་བཤད་པར་བྱ། །ཐམས་ཅད་རབ་ཏུ་ཐལ་སྦྱར་འཁོད། །ལྷ་དང་ཤེད་ལས་སྐྱེས་རྣམས་ཀྱིས། །དྲང་སྲོང་
རྔ་བོང་ལ་ནི་སྨྲས། །མི་དགེ་སྔོན་དུ་འགྲོ་བའི་ལས། །གང་བྱས་ཁྱོད་ནི་མི་སྡུག་སྐྱེས། །གང་དུ་ཐམས་ཅད་མྱུར་ཟད་འགྱུར། །འདི་ནི་ལྷ་དང་མི་རྣམས་

66-1-314a

དང༌། །དྲང་སྲོང་དག་ནི་ཞི་བ་རྣམས། །ཐམས་ཅད་གཟུགས་ནི་བཟང་བོར་གྱུར། །རིགས་དང་སྙན་ལྡན་དེ་དག་ཀུན། །དྲང་སྲོང་རྔ་བོང་དེ་ལ་
ནི༑ ༑བརྒྱ་བྱིན་ལྷན་ཅིག་འཁོད་ནུས་སུ། །འཁོར་ཀུན་རངས་ཏེ་ཐལ་སྦྱར་གྱུར། །བསམ་པ་གཅིག་ཏུ་སྨྲས་པ་ནི། །ནམ་མཁའ་འདི་ལ་རྒྱུ་སྐར་ནི། །གང་ཞིག་དང་པོར་རྒྱུ་
བར་བྱེད། །ཁ་ཟས་སུ་ནི་ཅི་ཟ་ཤོད། །མི་རྣམས་ཀྱི་ནི་ལས་ཅི་སྒྲུབ། །ཡིད་ནི་ཇི་སྲིད་རྒྱུ་བར་བྱེད། །དྲང་སྲོང་དེ་དག་ཐམས་ཅད་ལ། །རྔ་བོང་གིས་ནི་འདི་སྐད་སྨྲས། །
ཇི་ལྟར་ང་ཡིས་བརྗོད་པ་བཞིན། །འདིར་ནི་ཁྱེད་ཀྱིས་དད་པ་ཕུལ། །རྒྱུ་སྐར་འདི་ལ་ངས་མཆོག་ཕྱིན། །དེ་ནི་ཁྱོད་ལ་བརྗོད་པར་བྱ། །གོ་རིམ་ཤེས་པ་ང་བདག་བཞིན། །གླིང་
བཞིའི་སེམས་ཅན་ཕན་པའི་ཕྱིར། །ལོ་སྐོར་ཡང་ནི་ཤེས་པར་བྱ། །དང་པོར་ཉི་མ་གང་ཡིན་པ། །ངས་བྱས་པ་ནི་ང་ཡི་མིག །བུ་དྲུག་གཡོ་ཅན་སེམས་རངས་པ། །དེ་ནི་
ང་ཡིས་དང་པོར་བརྗོད། །དེ་ཡི་ཕྱིར་ན་སྨིན་དྲུག་ནི། །རྒྱུ་སྐར་ཚོགས་ནི་ཐམས་ཅད་དུ། །ནང་གི་གཙོ་བོར་འགྱུར་བར་ཤོག །ཟླ་བ་ཉ་དང་ཉི་མ་ཡི། །ཉིན་མཚན་དེ་
དག་མཉམ་པར་གནས། །མཚན་མོ་གཞན་ནི་མུན་ཁྱབ་དང༌། །ཆུ་ལྷ་ཡང་ནི་གནས་པར་འགྱུར། །འགྲོ་བ་བཟོད་པ་བགྲང་བ་དང༌། །བྲ་ཉེ་གནས་བཞིན་འདི་ལྟར་

66-1-314b

བཤད༑ ༑མོན་སྲན་བཅུ་དྲུག་བརྒྱར་བསྒྱུར་ཏེ། །སྐྱེས་བུ་དང་ནི་བརྒྱད་པ་གཅིག །བརྒྱད་པ་ཕྲག་ནི་བཅུ་དྲུག་ལ། །ཆ་ནི་གཅིག་ཏུ་འགྱུར་བ་ཡིན། །ཆ་ནི་དྲུག་ཅུ་ཐམ་
པ་ལ༑ ༑ཡུད་ཙམ་གཅིག་ནི་དེ་ཡིན་ནོ། །དེ་ཙམ་ཡུད་ཙམ་སུམ་ཅུ་ལ། །འདིར་ནི་འཇིག་རྟེན་གནས་པ་ཡིན། །རི་རབ་གཡས་ནས་བསྐོར་བའི་ཚེ། །ཡུད་ཙམ་སུམ་
ཅུས་འགྲོ་བར་བྱེད། །འདིར་ནི་མོན་སྲན་ཚོད་མ་ཟ། །རྒྱལ་པོ་ནད་པས་འགྲོ་བ་ཀུན། །ཞག་བཅུ་ཐམ་པར་ཐར་པར་གྱིས། །རྟག་ཏུ་དད་པས་མཚོན་ཆས་བསྲུངས། །
མཆོག་སྦྱིན་ཁྱོད་ཀྱིས་བུ་སྐྱེ་གང༌། །ཚོང་པ་དབང་པོ་ཐུལ་བ་དང༌། །ཆོས་ཀྱི་བློ་གྲོས་ནབ་སོ་ལ། །མངལ་དུ་ཉིང་མཚམས་སྦྱོར་བར་འགྱུར། །འདིར་ནི་གྲེ་ལ་བྱ་བ་
མང༌། །ཆུ་སྨད་བྲ་ཉེ་གསུམ་པ་ཡིན། །མེ་བཞི་སྣར་མ་གྲོ་བཞིན་ནི། །ནོར་རྒུད་བྱེད་པར་འགྱུར་བ་ཡིན། །སྣུབས་དང་སྐག་དང་ནམ་གྲུ་ནི། །ལམ་དག་གི་ནི་རྒྱུ་སྐར་
ཡིན༑ ༑ཁྲུམས་སྟོང་དང་ནི་སྣྲོན་དང་ནི། །རྒྱལ་དང་ཡང་ནི་ཁྲུམས་སྨད་ནི། །ཕུན་སུམ་ཚོགས་པར་བྱེད་པ་ཡིན། །མཆུ་དང་ཆུ་སྟོད་ཐ་སྐར་དང༌། །མོན་གྲུ་དང་ནི་སྨིན་
དྲུག་དང༌། །དབོ་ཞེས་བྱ་བ་དག་གིས་ནི། །བདེ་བ་སྒྲུབ་པར་བྱེད་པ་ཡིན། །འདིར་ནི་མགོ་དང་ནག་པ་དང༌། །མོན་གྲུ་དང་ནི་མོན་གྲེ་དང༌། །ས་རི་ལག་ནི་རྣམ་དྲུག་

66-1-315a

གིས༑ ༑གྲོགས་པོ་དང་ནི་གྲོགས་མཆོག་འགྱུར། །ལྷ་ཡི་དབང་པོས་འདི་སྐད་སྨྲས། །སྣྲོན་གྱི་ཚེ་ན་ཚེ་གཉིས་ལ། །ཡུད་ཙམ་སུམ་ཅུར་མི་ཟད་
པར༑ ༑བྱ་ཕྱིར་མཁའ་ལ་ཁྱོད་གནས་ཀྱི། །ཁྱོད་ཀྱིས་ཀྱང་ནི་ལ་ཕུག་དང༌། །བུ་རམ་ཟས་ལ་གནས་པར་གྱིས། །ནད་པ་ཞག་ནི་བཅུ་གསུམ་ཁྲོལ། །ད་ལྟར་སྐྱེ་རྒུ་སྐྱེ་བ་
མེད༑ ༑ཤིན་ཏུ་ཚུལ་འཆལ་སྙིང་རྗེ་སྤངས། །མཆོད་སྦྱིན་དང་ནི་སྐྱེ་བ་དང༌། །སྣྲོན་ལ་སྐྱེ་ཆེ་རྟག་ཏུ་ནི། །མངལ་དུ་མཚམས་སྦྱོར་སྲུང་བར་གྱིས། །ནག་པ་དང་ནི་མོན་
གྲུ་དང༌། །མགོ་ལ་གྲགས་པ་མང་དུ་བྱེད། །བྱི་བཞིན་དང་ནི་གྲེ་དང་དབོ། །ལས་དག་གི་ནི་རྒྱུ་སྐར་ཡིན། །ཁྲུམས་སྟོད་དང་ནི་ཁྲུམས་སྨད་ནི། །རྒུད་བྱེད་ཆུ་དང་ཆུ་
སྟོད་དང༌། །ཐ་སྐར་ཕུན་སུམ་ཚོགས་པར་བྱེད། །སྣུབས་དང་སྐག་དང་ནམ་གྲུབ་དང༌། །མོན་གྲེ་མེ་བཞི་སྣར་མ་ནི། །བདེ་བ་སྒྲུབ་པར་བྱེད་པ་ཡིན། །བྲ་ཉེ་དང་ནི་གྲེ་དང་
ནི༑ ༑ཆུ་སྨད་མཛའ་བོའི་མཆོག་ཏུ་འགྱུར། །ཁྲུམས་སྟོད་དང་ནི་ས་རི་དང༌། །མོན་གྲུ་དང་ནི་ནབ་སོ་དང༌། །ས་ག་དང་ནི་ལག་ཀྱང་ནི། །འདིར་ནི་རྣམ་པ་དྲུག་ཏུ་
འགྱུར༑ ༑ལྷ་ཡི་དྲང་སྲོང་དེས་གསོབ་ཀྱི། །སྣུབས་བཤད་པ་ནི་ཚེས་གསུམ་ལ། །ཡུད་ཙམ་སུམ་ཅུར་ནམ་མཁའ་ལ། །བྱ་བ་ཆེ་ཆུང་ཁྱོད་གནས་ཀྱི། །ཟས་ནི་

66-1-315b

འབྲས་བུ་ལ་ཕུག་དང༌། །བདུག་པ་དང་ནི་མེ་ཏོག་སྟེ། །ཞག་ནི་སུམ་ཅུར་བདག་ཉིད་ཀྱིས། །ནད་པ་ཡང་ནི་ཐར་པར་བྱེད། །གང་ཞིག་སྤྱོད་པར་བྱེད་པས་ནི། །སྐྱེ་རྒུ་མི་སྐྱེ་ནོར་
དང་འབྲུ། །སྐལ་ལྡན་སྐྱེས་བུའི་རྣམ་པ་དང༌། །ས་ལ་ལས་ནི་བྱེད་པར་འགྱུར། །མགོ་ལ་མངལ་དུ་མཚམས་སྦྱོར་བ། །རྟ་དང་ཡང་ནི་རྔ་མོ་དང༌། །གླང་པོ་ཆེ་དང་ཁྱུ་མཆོག་
དང༌། །དྲེད་དང་བཅས་པའི་རྣམ་པར་འགྱུར། །ཆུ་སྟོད་དང་ནི་གྲེ་དང་ནི། །བྲ་ཉེ་དང་ནི་གསུམ་པ་སྟེ། །འཇིག་པའི་རྒྱུར་འགྱུར་སྐག་དང་སྣྲུབས། །དེ་ལ་འཕེལ་
བར་བྱེད་པར་འགྱུར། །ནམ་གྲུ་བགྲང་དང་མཉམ་འགྱུར་ཏེ། །མོན་གྲུ་ལས་ནི་རྒྱུ་སྐར་ཡིན། །ཁྲུམས་སྟོད་ཅེས་ནི་བྱ་བ་ཡང༌། །དེ་ལ་རྒུད་པར་བྱེད་པར་འགྱུར། །ལྷ་
མཚམས་ནབ་སོ་གསུམ་པ་ཡིན། །ལག་ནི་དེ་ལ་རྒུད་བྱེད་འགྱུར། །ས་ག་དང་ནི་མོན་གྲེ་ཡང༌། །གསུམ་པ་ཞེས་ནི་བྱ་བ་ཡིན། །ཐ་སྐར་དེ་ལ་སྒྲུབ་པར་འགྱུར། །ཆུ་
སྟོད་ཟླ་བ་གཉིས་པ་སྟེ། །སྣྲོན་དང་རྒྱལ་ཞེས་བྱ་བ་ཡང༌། །དེ་ལ་བདེ་བར་བྱེད་པར་འགྱུར། །ཁྲུམས་སྨད་ཅེས་ནི་བྱ་བ་ནི། །གྲོགས་དང་གྲོགས་པོ་མཆོག་ཏུ་འགྱུར།།
དྲུག་པོ་འདི་དག་ལག་དང་ནི། །གྲོ་བཞིན་སྣར་མ་གསུམ་པ་ཡིན། །སྨིན་དྲུག་ཅེས་ནི་བྱ་བ་ཡང༌། །བྱི་བཞིན་དང་ནི་དབོ་ཡིན་ནོ། །འདི་ནི་ཁྲོན་པ་ས་རིར་གྱུར། །མེ་ལྷ་

66-1-316a

ཡིན་ཏེ་ས་གས་བཤད། །གླིང་བཞིར་ཚེས་ནི་བཅོ་ལྔ་ལ། །ཁྱོད་སྤྱོད་ཡུད་ཙམ་བཞི་བཅུ་ལྔས། །འགྲོ་བར་བྱེད་ཅིང་བྱ་བ་ནི། །ཆེན་པོ་མི་
ཟད་པ་ཡིས་གནས། །ཞག་ནི་བཅོ་ལྔ་ཐམ་པར་ཡང༌། །ནད་པ་ཡང་ནི་ཐར་པར་གྱིས། །སུ་ཞིག་ཀྱང་ནི་ཁྱོད་ཀྱི་བུར། །དག་པར་རྗེས་སུ་སྐྱེ་འགྱུར་བ། །གཟི་བརྗིད་
དང་ནི་དཔལ་དང་ནི། །ལོངས་སྤྱོད་དགའ་བ་འབར་བར་འགྱུར། །བུད་མེད་བརྣབ་སེམས་ཤིན་ཏུ་སྲུངས། །དེ་སྐྱེའི་རྒྱུ་སྐར་ལག་ཡིན་ནོ། །དེའི་ལས་རྒྱུ་སྐར་མོན་གྲེ་
ཡིན༑ ༑མཆུ་དང་ཐ་སྐར་ཆུ་སྟོད་རྒྱུ། །སྨིན་དྲུག་ཅེས་ནི་བྱ་བ་ལ། །དེ་ནི་འཆི་བར་འགྱུར་བ་ཡིན། །བྱི་བཞིན་དང་ནི་དབོ་ཡང་ནི། །འདིར་ནི་རྒུད་པར་བྱེད་པ་ཡིན། །
ཁྲུམས་སྟོད་དང་ནི་སྣྲོན་དང་ནི། །ནབ་སོ་ཡང་ནི་གསུམ་པ་སྟེ། །ལྷ་མཚམས་ཞེས་ནི་བྱ་བར་ཡང༌། །དེ་ནི་ཕུན་སུམ་ཚོགས་བྱེད་ཡིན། །ནབ་སོ་ཁྲུམས་སྟོད་སྣྲུབས་
དང་ནི༑ ༑ནམ་གྲུ་སྐག་ནི་བདེ་བྱེད་ཡིན། །གྲེ་དང་ཡང་ནི་ཆུ་སྨད་དང༌། །གསུམ་པ་བྲ་ཉེ་སྒྲུབ་པ་ཡིན། །མཛའ་བོ་དང་ནི་མཛའ་མཆོག་ཏུ། །དེ་དག་དེར་ནི་འགྱུར་བ་
ཡིན༑ ༑ནག་པ་སྣར་མ་མོན་གྲུ་བཞིན། །མགོ་གཉིས་མེ་བཞིར་གྲོ་བཞིན་ཡང༌། །འདིར་ནི་དེ་བདུན་ལྷོ་ཕྱོགས་ཀྱི། །ཁ་འཛིན་ཕྲུགས་ཞེས་བྱ་བ་ཡིན། །འཕགས་

66-1-316b

པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་བཅུ་པ། མཛའ་བཤེས་ཀྱི་ནི་ལྷ་མོ་ཡིས། །ཡར་གྱི་ངོ་ཡི་ཚེས་གཅིག་ལ།།
འགྲོ་བར་བྱེད་པའི་གོ་རིམ་ཡང༌། །ལྷ་མཚམས་ལ་ནི་སྨྲས་པ་ཡིན། །བྲ་ཉེ་ཚེས་ནི་བཅོ་ལྔ་ཡི། །ཉིན་པར་ཡང་ནི་ཡུད་ཙམ་ཡིན། །མཚན་མོ་ཡང་ནི་དེ་ཙམ་སྟེ། །ཉིན་
མཚན་གཅིག་ལ་བྲ་ཉེ་ཡིན། །ཆུ་ཡི་ལྷ་མོ་དེ་ཡང་ནི། །ཉིན་དང་མཚན་དུ་མཉམ་པ་སྟེ། །ཡུད་ཙམ་སུམ་དུ་ཐམ་པ་སྟེ། །དེ་ཡི་ལོངས་སྤྱོད་ཐང་གཅིག་ཤོག །རྒྱལ་
པོ་ལེགས་བརྟན་སྙིང་རྗེ་སྤངས། །མཐུན་པར་ཡུལ་འཁོར་སྐྱོང་བ་བཞིན། །དེ་བཞིན་དུ་ནི་མི་ཟད་པའི། །བྲ་ཉེ་ཡང་ནི་འགྲོ་བར་ཤོག །འཛམ་གླིང་འདི་ལ་སྟོན་པར་ཤོག །
དེ་བཞིན་ཁྱེད་ཅག་ཐམས་ཅད་ཀྱིས། །དེ་ལ་དམོད་པ་བོར་བར་གྱིས། །དེ་བཞིན་འགྲོ་ལ་བསྟན་པར་གྱིས། །ཀུན་གྱིས་སྨྲས་པ། །དེ་བཞིན་རྟག་ཏུ་གྱུར་པར་ཤོག །མི་ཟད་
པ་ཡི་བྱ་བ་གྱིས། །ཁྱོད་ཀྱིས་སྤྱོད་པས་གང་སྐྱེ་བ། །མི་ཡི་ཐུ་བོ་མི་ཟད་འགྱུར། །དེ་ཡི་མངལ་འཇུག་ཆུ་སྟོད་ཡིན། །བྲ་ཉེ་ལ་ནི་སྐྱེས་པའི་མི། །འཆི་བའི་ཚེ་ན་ལྷ་མཚམས་
དང༌། །ཁྲུམས་སྟོད་ཅེས་ནི་བྱ་བ་ཡིན། །འདི་ལ་མཁས་པས་བརྟག་བྱ་སྟེ། །ས་རི་མོན་གྲུ་མ་ཡིན་གཞི། །དམག་འགྲོ་རྩོད་པའི་གནས་དག་གིས། །བྱ་སྤང་སྤུ་གྲིའི་ལས་

66-1-317a

མི་བྱ༑ ༑སྣར་མ་མེ་བཞི་བྱི་བཞིན་ནི། །རྒུད་བྱེད་དགྲ་རྣམས་ཁྱོད་ཀྱིས་གཞོམ། །ཁྱོད་ཀྱི་ལས་ནི་ཆེ་ཆུང་ཀུན། །གྲེ་ཡི་ཚེ་ན་བྱ་བར་གྱིས།།
ཆུ་སྨད་དང་ནི་དབོ་ཡང་ནི། །ཕུན་སུམ་ཚོགས་པར་བྱེད་པར་བརྗོད། །སྨན་རྣམས་བརྟེན་བྱ་སྦྱིན་དང་དུལ། །གོས་དང་རྒྱན་གྱི་བྱ་བའང་བརྗོད། །མགོ་དང་ནག་པ་
ཞེས་བྱ་དང༌། །གྲོ་བཞིན་མཆུ་ནི་བདེ་བར་བྱེད། །ས་ག་ནབ་སོ་མོན་གྲེ་སྟེ། །དེ་དག་ལམ་འཇུག་སྒྲུབ་པ་ཡིན། །སྐག་དང་སྣུབས་ཞེས་བྱ་བ་དང༌། །ཐ་སྐར་དང་ནི་
མཆུ་དང་གྲི་།གྲོགས་པོ་མཆོག་ཏུ་འགྱུར་བ་ཡིན། །བསྒྲུབ་ཏུ་མི་རུང་ལས་ཀྱང་གྱིས། །འདི་ཚེ་ཁྲི་བཞོན་གོས་དང་མལ། །མཛའ་བོ་རྣམས་ལའང་བརྩམ་པར་
བྱ༑ ༑ཉི་མའི་བུ་ནི་མིག་དམར་ཏེ། །དྲང་སྲོང་ཆེན་པོ་དེར་དཔང་བཙུགས། །བཅུ་གཉིས་ཁྱིམ་དུས་གནས་དེ་ནས། །དེར་ཡོད་ལས་མཐུན་གྲིབ་གོམ་དྲུག། །དེར་ནི་
དུས་ཀྱང་མཉམ་པ་ཡིན། །ཉིན་དང་མཚན་ཀྱང་མཚུངས་པ་ཡིན། །དེ་ཡོད་ཐ་སྐར་མཚན་མ་གང༌། །ལྷ་མཚམས་ཉིན་པར་གནས་པ་ན། །ཁྱོད་ཀྱིས་ང་ནི་
སྤང་བར་གྱིས། །མཁའ་ལ་སྤྱོད་ཅིང་ཁྱོད་ཀྱིས་སྟོན། །གླིང་བཞི་པ་ནི་མགུ་བྱ་ཕྱིར། །འདི་ནི་ཇི་ལྟར་ལྷགས་པ་བཞིན། །ངས་འདིར་གང་ཞིག་ཡང་དག་

66-1-317b

བརྗོད། །ལྷ་ཡི་དྲང་སྲོང་ཀུན་དགའ་འགྱུར། །དེ་བཞིན་ཁྱོད་ནི་ཀུན་ཏུ་སོང༌། །སྨིན་དྲུག་དེ་བཞིན་མེ་ཡི་ལྷ། །བདག་ཉིད་གླིང་བཞི་དེར་གནས་ཤིང༌། །ཁྱེད་ཀྱིས་མེ་
བཞིན་མྱུར་བྱ་གྱིས། །ཡུད་ཙམ་སུམ་ཅུར་ཚལ་དུ་སོང༌། །དེར་གང་མི་ཡི་ཟས་འབྱུང་བ། །དམ་པའི་གྲགས་དང་ལོངས་སྤྱོད་ཀྱང༌། །ཟླ་ཉ་ཁྱོད་འདིར་ཡང་ལེགས་
རྫོགས༑ ༑དེ་ལྟར་ང་ཡིས་ཐོབ་པ་ཡིན། །ཞག་བཞི་ཐམ་པར་ནད་པ་ནི། །མྱུར་བ་ཁོ་ནར་ཐར་པར་གྱིས། །མངལ་དུ་འཇུག་པ་མེ་བཞི་བསྲུངས། །ཆུ་སྟོད་འཆི་བར་བྱེད་
པ་ཡིན༑ ༑སྐག་ཁྲུམས་སྟོད་སྨད་ནབ་སོ་དང༌། །མོན་གྲེ་འཕེལ་བར་བྱེད་པ་ཡིན། །ཁྱོད་ཀྱིས་བྱ་བ་འདི་སྤོངས་ཤིག །དམག་དང་རྩོད་པའི་གནས་འགྲོ་དང༌། །སྤུ་གྲི་ཡི་ནི་
ལས་རྣམས་སོ། །གྲོ་བཞིན་དང་ནི་ནག་པ་དང༌། །མགོ་ནི་རྒུད་པར་བྱེད་པ་ཡིན། །ལག་དང་དབོ་ནི་འདིར་འཇོམས་བྱེད། །བྱེ་བའི་བྱ་བ་འདི་གྱིས་ཤིག །ཆེ་དང་ཆུང་བ་
གང་ཅི་ཡང༌། །སྣར་མས་ཕུན་སུམ་ཚོགས་པར་བྱེད། །བྱི་བཞིན་དང་ནི་ནག་པར་བཅས། །དེར་ནི་བྱ་བ་གང་རྩི་དང༌། །གོམ་པ་སྦྱིན་པ་གོས་དང་མལ། །དེར་ནི་རྒྱན་གྱིས་
བརྒྱན་པར་བྱ། །ལག་ནི་བདེ་བར་བྱེད་པ་སྟེ། །མོན་གྲུ་དང་ནི་ས་རི་ཡང༌། །གསུམ་པོ་དག་ནི་དེ་དག་ཡིན། །ལམ་དུ་འཇུག་པའང་དེ་དག་ཡིན། །རྒྱལ་དང་ལྷ་མཚམས་

66-1-318a

ཁྲུམས་སྟོད་ནི། །ལས་དག་སྒྲུབ་པར་བྱེད་པ་ཡིན། །མཆུ་སྣྲུབས་སྐག་དང་ཁྲུམས་སྨད་དང༌། །དེ་དང་དེ་རྣམས་དྲག་བྱེད་གྲོགས་
སྐལ་བཟང་བག་མ་གཏོང་དང་གཞོན། །མལ་ཡང་དེར་ནི་དེ་བྱ་སྟེ། །ཁྱིམ་དང་དུས་ཞེས་བྱ་བ་དང༌། །གཟའ་རྣམས་བདག་གིས་བརྗོད་པ་ཡིན། །དེ་ལྟར་
བདག་གིས་དུས་ཀུན་བརྗོད། །ཁྱོད་ཅི་དྲང་སྲོང་ལྷ་མི་དགའ། །བདག་གིས་བྱེད་དེ་བཤད་པ་བཞིན། །ལྷ་དབང་དྲང་སྲོང་འཁོར་དང་བཅས། །མི་ཡིས་ཐལ་སྦྱར་
འདི་སྐད་སྨྲས། །འབྱུང་པོ་ཀུན་ལ་ཕན་པ་ཁྱོད། །འགྲོ་བ་ལ་ནི་སྐྱོབ་པ་ཁྱོད། །དེ་ལྟར་ཤེས་མཉམ་ཇི་བཞིན་ཁྱོད། །ཡང་སྨྲས་པ། །རྔ་བོང་ཅན་གྱི་དྲང་སྲོང་སྟེ།།
སྣར་མ་ཆུ་ཡི་རིགས་ཀྱང་ཡིན། །ཆུ་ཡི་ལྷ་མོ་ཁྱོད་ཡིན་ན། །གསུམ་པར་ཡང་ནི་འགྲོ་བར་གྱིས། །བྱེད་པ་ཆུང་དང་འབྲིང་ཡིན་ཞིང༌། །བཞི་བཅུ་རྩ་ལྔ་ཐམ་པ་
ཡིན༑ ༑ཡུད་ཙམ་དུ་ནི་ཁྱོད་ཀྱིས་འགྲོ་།དུག་དང་ཤ་ནི་ཟས་ཡིན་ནོ། །ཁྱོད་ལ་སྤྱོད་པར་བྱེད་པ་ཡིས། །གང་དག་མི་རྣམས་སྐྱེ་འགྱུར་བ། །དེ་དག་ཕྱུག་ཅིང་
ཆོས་དང་ལྡན། །ཞག་ལྔ་ནད་པ་མྱུར་དུ་གསོས། །དེ་འདིར་ཁྱོད་ཀྱིས་བསྟན་པར་གྱིས། །བྱི་བཞིན་ནམ་གྲུས་མངལ་དུ་འཇུག །འཆི་བ་སྣྲུབས་དང་མཆུ་

66-1-318b

བཞིན་ཏེ། །རྒྱལ་དང་ལྷ་མཚམས་ཁྲུམས་སྟོད་འཕེལ། །དམག་འགྲོ་བག་མ་གཏོང་བ་ཡི། །གནས་ནས་འགྲོ་བར་བྱེད་པ་དང༌། །ཉོ་ཚོང་དང་ནི་བཟོ་བྱེད་པ། །དེ་
འདྲ་བ་ཡི་བྱ་བ་སྤོངས། །ས་རི་མོན་གྲུ་དེ་དག་འདིར། །རྒུད་བྱེད་དགྲ་འདིར་གཞོམ་པར་བྱ། །མེ་བཞི་ལས་ཀྱི་རྒྱུ་སྐར་ཡིན། །ཆེ་ཆུང་ཐམས་ཅད་འདིར་གྱིས་ཤིག།
མགོ་དང་ནག་པ་གྲོ་བཞིན་ཏེ། །དེ་དག་ཕུན་སུམ་ཚོགས་པར་བྱེད། །རྩི་བྱེད་ན་ཡང་དེ་དག་སྟེན། །དེར་བྱིན་གོས་རྒྱན་སྣ་ཚོགས་སྒྲོགས། །ནབ་སོ་དང་ནི་ས་ག་
དང༌། །མོན་གྲེ་བདེ་བར་བྱེད་པ་སྟེ། །དེ་དག་ལ་ནི་ལམ་དུ་འཇུག །སྣྲོན་ནི་སྒྲུབ་པར་བྱེད་པ་ཡིན། །སྐག་ཅེས་བྱ་བ་ཁྲུམས་སྨད་ནི། །དྲག་པོའི་ལས་དག་བྱེད་པ་
ཡིན༑ ༑ཆུ་སྟོད་ཆུ་སྨད་ཐ་སྐར་དང༌། །བྲ་ཉེ་ཁྲུམས་སྟོད་ཆུ་སྨད་མཛའ། །དབོས་ནི་སྐལ་པ་བཟང་པོ་སྦྱིན། །བརྩོན་པ་དང་ནི་བཞོན་པ་དང༌། །མལ་དང་ཁྲི་ནི་
བཤམ་པ་ཡང༌། །འདི་ལ་བྱ་བ་དེ་འཇུག་གོ །ཡང་སྨྲས་པ། །འགྲོ་བ་བཞི་དང་ལྡན་པར་ནི། །མགོ་ལ་ཁྱོད་ནི་གནས་པར་འགྱུར། །མི་ཡི་ལས་བྱ་མྱུར་དུ་
སྒྲུབས༑ ༑ཡུད་ཙམ་སུམ་ཅུ་འགྲོ་བར་གྱིས། །ཞག་བརྒྱད་ནད་པ་མྱུར་དུ་གསོས། །ཁྱོད་ཟས་ཚོན་ཤ་ཟླ་བའི་ལྷ། །དེར་ནི་སྐྱེ་རྒུ་གང་དག་སྐྱེ། །དཔའ་ཞིང་

66-1-319a

འབྱོར་པར་འགྱུར་བ་ཡིན། །ཁྱབ་འཇུག་བདེན་འདི་ཤིན་ཏུ་བསྲུངས། །དེ་བྱེད་ཇི་བཞིན་ང་ཡིས་བཤད། །གྲོ་བཞིན་ཐ་སྐར་
མངལ་དུ་འཇུག །ཆུ་གཉིས་གྲེ་དབོ་འཆི་བར་བྱེད། །སྣྲོན་གྱི་ཚེ་ནི་བྱ་བ་འཕེལ། །སྐག་དང་གཞན་བཅས་ཐོབ་པར་བྱེད། །ལམ་རིང་རྩོད་དང་གནས་ནས་
འགྲོ་།བྱ་བ་དེ་འདྲ་སྤང་བར་གྱིས། །ནབ་སོ་རྒུད་པར་བྱེད་པ་སྟེ། །མོན་གྲེ་ས་ག་བཞིན་དུ་ཤེས། །གསད་པའི་གནས་བཞིན་བརྩམ་པར་གྱིས། །རྫུན་གཡོ་
དམངས་ཀྱིས་འཇོམས་པར་བྱེད། །ནག་པ་ལས་ཀྱི་རྒྱུ་སྐར་ཏེ། །འདི་ལ་ཆེ་ཆུང་ཐམས་ཅད་རྩོམ། །ལག་ནི་ཕུན་སུམ་ཚོགས་པར་བྱེད། །མོན་གྲུ་ས་རི་གཞན་
ཐོབ་བྱེད། །འདིར་ནི་སྨན་དང་སྦྱིན་འདུལ་བཞོན། །རྒྱན་དང་གོས་ཀྱང་ཐོབ་པར་བྱེད། །རྒྱལ་དང་ལྷ་མཚམས་ཁྲུམས་སྟོད་བདེ། །དེ་དག་ལམ་དུ་ཤིན་ཏུ་འཕྲོད།།
སྣྲུབས་དང་ནམ་གྲུ་མཆུ་སྒྲུབ་བྱེད། །འདི་ལ་གཏུམ་པོའི་ལས་ཀྱང་བྱ། །མེ་བཞི་དགྲ་ཟིན་བྲ་ཉེ་དང༌། །སྣར་མ་དབྱེར་མེད་ཆུ་གཉིས་བཞིན། །སྐལ་བཟང་
བག་མ་གཏོང་དང་བཞོན། །མལ་ཀུན་འདིར་ནི་བྱེད་དུ་ཆུག །ལག་ལྷ་དྲག་མོས་དེ་ཚེ་སྨྲས། །ཚེས་ལྔ་ལ་ནི་ཁྱོད་གནས་ཏེ། །ཡུད་ཙམ་བཅོ་ལྔ་ཁྱོད་

66-1-319b

འགྲོ་བྱེད། །ཁྱོད་ཀྱི་ཟས་ནི་མར་གསར་ཏེ། །དྲག་ཅིང་མི་ཟད་སྡང་བྱེད་སྒྲུབ། །ནད་པ་ཡང་ནི་ཞག་བཅུ་ཡིན། །ཁྱོད་ལ་སྤྱོད་པས་མི་གང་སྐྱེ། །སྲིད་པ་གསུམ་དུ་མི་
ཟད་འགྱུར། །ནོར་ཚོལ་བྱེད་ཅིང་ཆོམ་པོས་འཆི། །ཁྱོད་ཀྱི་སྦྱོར་བས་དེ་ཡིན་ནོ། །མོན་གྲུ་སྣྲུབས་ལ་མངལ་དུ་འཇུག །ཆུ་དང་ནམ་གྲུས་འཕེལ་བར་འགྱུར། །དབོ་ཡི་
ཚེ་ན་འཆི་བར་བྱེད། །ཆུ་གཉིས་བྲ་ཉེ་ཇི་བཞིན་ནོ། །སྐྱེ་དང་འཇིག་དང་འཕེལ་བ་ཡི། །བྱེད་པ་དེ་ནི་སྤོང་བར་གྱིས། །ལྷ་མཚམས་དང་ནི་ཁྲུམས་སྟོད་དེར། །བྱེད་པ་
བསྟན་ནས་རྒུད་པར་བྱེད། །ས་རི་ལས་ཀྱི་རྒྱུ་སྐར་ཡིན། །བྱེད་པ་ཆུང་ངུ་ཐམས་ཅད་མཇུག །ས་ག་དང་ནི་མོན་གྲེ་དང༌། །ནབ་སོ་ཕུན་སུམ་ཚོགས་པར་བྱེད། །ཁྲུམས་
སྨད་པར་ནི་བདེ་བྱེད་ཡིན། །སྣོན་དང་སྐག་ནི་ལམ་ན་མཉམ། །གྲེ་ནི་སྒྲུབ་པར་བྱེད་པ་སྟེ། །ཆུ་སྟོད་ཐ་སྐར་གསུམ་པ་ཡིན། །མེ་བཞིའི་བར་གཞན་གྲོགས་མཆོག་སྟེ།།
སྨིན་དྲུག་ནག་པ་གྲོ་བཞིན་དང༌། །བྱི་བཞིན་བག་མ་གཏོང་དང་བཞོན། །མལ་དང་སྐལ་པ་བཟང་པོར་སྒྲུབ། །ཉི་མའི་ལྷ་མོ་ནབ་སོས་སྨྲས། །ཚེས་དྲུག་ལ་ཡང་
གནས་པར་འགྱུར། །སྤྲུལ་ཤ་ཁྱོད་ཀྱི་ཟས་སུ་ཤོག །ལས་ཀྱང་དྲག་པོར་བྱ་བར་གྱིས། །ཡུད་ཙམ་བཞི་བཅུ་རྩ་ལྔར་འགྲོ་།འདིར་ནི་ནད་པ་ཞག་བརྒྱད་ཡིན། །

66-1-320a

ཁྱོད་སྤྱད་སུ་ཡང་མི་ནང་སྐྱེ། །ཞིང་པ་ལོངས་སྤྱོད་ལྡན་པར་འགྱུར། །རྟ་དང་གླང་ཆེན་ཟད་པར་འགྲོ་།ནབ་སོ་མངལ་དུ་འཇུག་པར་འགྱུར།།
འདི་ནི་མོན་གྲེའི་ཟས་ཡིན་ཏེ། །སྨིན་དྲུག་ལ་ནི་འཆི་བར་བྱེད། །ཁྲུམས་སྨད་རྒུད་པར་བྱེད་པ་ཡིན། །སྐག་སྣྲོན་ལས་ཀྱི་རྒྱུ་སྐར་ཡིན། །ས་ག་བརྟུལ་ཞུགས་
བསྟན་པ་ཡིན། །རྒྱལ་ཡང་ཕུན་སུམ་ཚོགས་པར་བྱེད། །ལག་དང་ལྷ་མཚམས་ཞེས་བྱ་དང༌། །ཁྲུམས་སྟོད་ཀྱང་ནི་བདེ་བར་བྱེད། །མཆུ་དང་ནམ་གྲུ་བཞིན་
དུ་སྟེ༑ ༑དེ་དག་ལམ་དུ་ཞུགས་ན་བཟང༌། །བྲ་ཉེ་ཆུ་སྨད་གྲེ་དང་དབོ། །སྒྲུབ་བྱེད་ནག་པ་གྲོ་བཞིན་དང༌། །ས་རི་སྣར་མ་མགོ་མོན་གྲུ། །མི་ཡི་ནད་ཁྱོད་གྲོགས་
མཆོག་འགྱུར། །རྒྱལ་འདིར་ལྷ་མོ་ཕུར་བུ་ཁྱོད། །ཚེས་བདུན་གནས་ཁྱོད་ཡུད་སུམ་ཅུ། །འགྲོ་བྱེད་བུ་རམ་སྦྲང་རྩི་ཟས། །ཆོས་ལྡན་བྱེད་ཆུད་མྱུར་དུ་
སྒྲུབ༑ ༑ནད་ཀྱང་ཞག་ལྔ་ཁོ་ན་སྟེ། །ཁྱོད་སྤྱོད་སུ་ཡང་མི་ནང་སྟེ། །ཚུལ་དགའ་ཆོས་སྨྲས་མདུན་འདོན་བློན། །ཞིང་རིང་བག་གཏོང་དེ་དག་འཇིག །ཁྲུམས་
སྟོད་དང་ནི་ལྷ་མཚམས་ལ། །མངལ་དུ་འཇུག་པར་བྱེད་པ་སྟེ། །དབོ་དང་ཡང་ནི་ཐ་སྐར་དང༌། །ཆུ་སྨད་ལ་ནི་འཕེལ་བར་བྱེད། །སྣར་མ་ནག་པོ་གྲོ་བཞིན་

66-1-320b

འཆི༑ ༑གསུམ་པོ་དེ་དག་ཤེས་པར་གྱིས། །མཆུ་སྣྲུབས་ནམ་གྲུ་དེ་དག་གསུམ། །རྒུད་བྱེད་མཁས་པས་ཤེས་པར་གྱིས། །ལྷ་མཚམས་བྱེད་པ་ཐམས་ཅད་ལ། །
ལས་དག་གི་ནི་རྒྱུ་སྐར་ཏེ། །མཁས་པས་ཤེས་པ་ཁོ་ནར་གྱིས། །སྣྲོན་ནི་ཕུན་སུམ་ཚོགས་པར་བྱེད། །ཁྲུམས་སྨད་སྐག་གིས་ཐོབ་བྱེད་གྲེ་།ཆུ་སྟོད་ཐ་སྐར་གསུམ་
པོ་བདེ༑ ༑མེ་བཞི་སྒྲུབ་མིན་དྲུག་དབྱེར་མེད། །དེ་བཞིན་མཁས་པས་གསུམ་ཤེས་གྱིས། །ས་རི་གྲོགས་དང་གྲོགས་མཆོག་སྟེ། །མགོ་དང་ལག་དང་མོན་གྲུ་
བཞིན༑ ༑ས་ག་དང་ནི་མོན་གྲེ་ཡང༌། །དོན་ནི་འབྲས་བུར་བཅས་པ་ཡིན། །སྤྲུལ་གྱི་ལྷ་མོ་སྐག་འདིར་སྨྲ། །ཚེས་བརྒྱད་ལ་ནི་ཁྱོད་གནས་ཀྱི། །ཡུད་ཙམ་བཅོ་ལྔས་
ཁྱོད་འགྲོ་བྱེད། །གོད་པའི་ཤ་ནི་ཟས་ཡིན་ནོ། །འགྲོ་བའི་ནང་དུ་གཤིན་རྗེ་མི། །བྱེད་པ་མི་ཟད་ཁྱོད་གནས་ཀྱི། །ཉིན་དེར་ཁྱོད་སྤྱོད་སུ་མིར་སྐྱེ། །ཁྲོ་ཞིང་སྡིག་
པ་ཅན་དུ་འགྱུར། །ཤིན་ཏུ་མི་སྡུག་ཚུལ་ཁྲིམས་ཉམས། །ཆོས་གོས་གདིང་བ་ཟད་འགྱུར་ཞིང༌། །ཁྲུམས་སྨད་ཅེས་བྱ་རབ་མཆོག་ལ། །མངལ་དུ་འཇུག་པ་
སྟོན་པར་བྱེད། །མེ་བཞི་སྨིན་དྲུག་འཆི་བར་བྱེད། །མགོ་སྣྲུབས་བྲེ་ནི་རོ་མྱངས་པས། །རྒུད་བྱེད་ཆུ་སྟོད་ཐ་སྐར་དང༌། །སྣྲོན་ནི་ལས་ཀྱི་རྒྱུ་སྐར་ཡིན། །སྣྲུབས་དང་

66-1-321a

ནམ་གྲུ་མཆུ་ཞེས་པ། །གསུམ་པོ་ཕུན་སུམ་ཚོགས་པར་བྱེད། །བྲ་ཉེ་བདེ་བྱེད་གྲེད་བོ་དང༌། །གྲོ་བཞིན་ཆུ་གཉིས་ཁྱོད་ཐོས་སྒྲུབ། །
ནག་པ་སྣར་མ་མཆུ་གཉིས་དང༌། །མོན་གྲེ་ལྷ་མཚམས་ས་ག་དང༌། །ལག་དང་ནབ་སོ་དེ་དག་གྲོགས། །ཁྲུམས་སྟོད་ཀྱང་ནི་དེ་བཞིན་ནོ། །གཤིན་རྗེའི་ཡི་
དྭགས་ལྷ་མོས་སྨྲས། །ཚེས་དགུ་ལ་ནི་ཁྱོད་གནས་ཤིང༌། །ཡུད་ཙམ་སུམ་ཅུར་ཉིན་མཚན་དུ། །ཏིལ་གྱི་སྦྱར་ཐུག་ཟས་ཡིན་ནོ། །སེམས་ཅན་བྱེད་པ་
ཆུང་འབྲིང་སྒྲུབས། །ཞག་བརྒྱད་ཐམ་པར་ནད་པ་སོས། །གོང་མའི་བྲ་ཉེ་སུ་མིར་སྐྱེ། །བསོད་ནམས་བྱེད་པར་བཤད་པ་ཡིན། །རྫུན་སྲོག་ཤིན་ཏུ་ཡུན་རིང་
སྲུངས༑ །སྣྲུབས་ནི་ལས་ཀྱི་རྒྱུ་སྐར་ཡིན། །འདིར་ཡང་ནམ་གྲུས་མངལ་དུ་འཇུག །ས་ག་ལ་ཡང་འཆི་བར་བྱེད། །ལག་ཅེས་བྱ་བ་ཁོ་ན་དང༌། །མོན་གྲེ་མང་
ནི་གསུམ་པ་ཡིན། །སྣར་མ་དང་ནི་ནག་པ་དང༌། །གསུམ་པ་གྲོ་བཞིན་འདིར་དགའ་བྱེད། །དབོ་དང་བྲ་ཉེ་རྒུད་བྱེད་ཡིན། །ཆུ་སྨང་ཕུན་སུམ་ཚོགས་པར་
བྱེད༑ ༑ཐ་སྐར་དང་ནི་གྲེ་དང་ནི། །མཆུ་གཉིས་འཕེལ་བར་བྱེད་པ་ཡིན། །གསུམ་པོ་དེ་དག་ཤེས་པར་གྱིས། །མེ་བཞི་དང་ནི་བྱི་བཞིན་དང༌། །སྨིན་དྲུག་

66-1-321b

རྒྱལ་ནི་བདེ་བར་བྱེད། །ས་རི་དེ་ལ་སྒྲུབ་པ་ཡིན། །མགོ་གཉིས་དང་ནི་མོན་གྲུ་བཅས། །དེ་གསུམ་རྗེ་གྲོགས་ཤེས་པར་གྱིས། །སྣྲོན་རྒྱལ་ལྷ་མཚམས་ཆུ་སྟོད་དང༌། །
ནབ་སོ་ལྷག་པར་ཟླ་བའང་ཡིན། །སྐལ་ལྡན་ལྷ་མོ་གྲེ་ཡིས་སྨྲས། །ཚེས་བཅུ་ལ་ནི་ཁྱེད་གནས་ཤིག །བིལ་བ་མར་གསར་ཟས་ཡིན་ཏེ། །ཡུད་ཙམ་སུམ་ཅུར་ཁྱོད་
ཀྱིས་འགྲོ། །འགྲོ་འདིར་བྱ་བ་ཆུང་དུ་སྒྲུབས། །ཞག་བདུན་ནད་པ་ཁྱོད་སྤྱོད་པས། །སུ་ཞིག་མིར་སྐྱེ་དྲི་དགའ་འདོད། །གོས་དང་རྒྱན་དག་འདོད་པ་ཡིན། །བྱེ་བྲག་
ཕྱེད་རྣམས་སུ་སྲུང་བ། །ཐ་སྐར་ལ་ནི་མངལ་འཇུག་འགྱུར། །ནབ་སོས་འཆི་མགོ་ཟིན་རོ་མྱང༌། །འཕེལ་བྱེད་སྨིན་དྲུག་རྒུད་པར་བྱེད། །མེ་བཞིའང་མཁས་པས་
མངོན་ཤེས་ཀྱིས། །གྲེ་ཞེས་བྱ་དང་བྲ་ཉེ་དང༌། །ཆུ་སྨད་ཅེས་ནི་བྱ་བ་གསུམ། །ཕུན་སུམ་ཚོགས་བྱེད་ཤེས་པར་གྱིས། །འདི་ནི་ས་ག་མོན་གྲེ་ཡང༌། །སྒྲུབ་ཡིན་
ལག་ལའང་བདེ་བ་སྟེ། །སྣར་མ་ནག་པ་གྲོ་བཞིན་ཉིན། །མཁས་པས་གྲོགས་གཉིས་ཤེས་པར་གྱིས། །རྣམ་པ་དྲུག་ཏུ་འགྱུར་བ་ནི། །སྐག་དང་ནམ་གྲུ་རྒྱལ་
དག་དང༌། །སྣྲུབས་དང་སྣྲོན་ཞེས་བྱ་བ་དང༌། །ཁྲུམས་གཉིས་གང་ཡིན་འདིར་ཡིན་ནོ། །ལྷག་པར་ཡང་ནི་དེ་བཞིན་དུ། །ཐམས་ཅད་ཀྱང་ནི་བགྲང་བར་

66-1-322a

གྱིས༑ ༑མཁས་པ་བློ་གྲོས་ལྡན་པ་ཡིས། །རང་གི་ཐམས་ཅད་ཤེས་པར་གྱིས། །གྲེ་དབོ་ཉི་མའི་ལྷ་མོས་སྨྲས། །ཚེས་ནི་བཅུ་
གཅིག་ཁྱོད་གནས་ཀྱི། །ཡུད་ཙམ་བཞི་བཅུ་རྩ་ལྔ་ཡིས། །ཁྱོད་ནི་རྣམ་པར་གྲོལ་བར་གྱིས། །མགོ་ཡིས་ལས་ནི་ཆུང་དུས་ཀྱང༌། །ས་བོན་ཐོབ་ཅིང་
བསྐྱེད་བྱ་སྟེ། །ཞག་བཅུར་ནད་པ་ཞི་བར་གྱིས། །ཁྱོད་སྤྱད་སྐྱེ་རྒུ་གང་འབྱུང་བ། །བླུན་ཞིང་བསྙེན་གནས་གནས་པའི་ངང༌། །སྦྱིན་བྲལ་འགྲོ་ལ་སྡང་
མི་སྡུག །དུག་གིས་འཆི་བར་འགྱུར་བ་སྟེ། །དེ་ཡི་མངལ་འཇུག་བྲ་ཉེ་ཤོག །ནམ་གྲུ་མོན་གྲེ་འཕེལ་བར་བྱེད། །ལག་ཅེས་བྱ་དང་ས་ག་དང༌། །སྣྲོན་
ཞེས་བྱ་བ་གསུམ་པ་སྟེ། །དེ་དག་འཆི་བར་བྱེད་པ་ཡིན། །ཁྲུམས་སྨད་དང་ནི་རྒྱལ་ཡང་འདིར། །རྒུད་བྱེད་ཡིན་པར་ཤེས་པར་གྱིས། །སྣར་མ་དང་
ནི་ཆུ་སྨད་ཀྱང༌། །དེའི་ལས་རྒྱུ་སྐར་ཤེས་པར་གྱིས། །མེ་བཞིའང་ཕུན་སུམ་ཚོགས་བྱེད་ཅིང༌། །བྱི་བཞིན་དང་ནི་སྨིན་དྲུག་ཀྱང༌། །བདེ་བར་བྱེད་པའི་གནས་
ཡིན་ཏེ༑ ༑མོན་གྲུ་དང་ནི་མགོ་སྒྲུབ་བྱེད། །ནབ་སོ་ཁྲུམས་སྟོད་ལྷ་མཚམས་འདིར། །མཁས་པ་བཞིན་དུའང་ཤེས་པར་གྱིས། །གྲོགས་དང་གྲོགས་

66-1-322b

མཆོག་ཐ་སྐར་ཏེ། །མཆུ་དང་ནམ་གྲུ་སྐག་དང་བཅས། །སྣྲུབས་དང་ཁྲུམས་སྟོད་ཅེས་བྱ་བ། །དྲུག་པོ་དེ་དག་ནམ་མཁའ་ལ། །ཉི་མའི་ལྷ་མོ་ལྷན་ཅིག་པར། །མཁས་
པ་ཡིས་ནི་ཤེས་པར་གྱིས། །བཅུ་གཉིས་ཁྲུ་མྱུར་རྒྱལ་བྱེད་མཁའི། །དཔལ་ལས་བྱ་བར་མྱུར་མི་ཟད། །ཡུད་ཙམ་སུམ་ཅུར་འགྲོ་བར་གྱིས། །སེམས་ཅན་རྣམས་
ལ་ཕན་པར་སྦྱིན། །ཨེ་མ་ཁྱོད་ཟས་ལྷམ་མཆུ་གཤེར། །ཞག་ལྔ་ནད་པ་མྱུར་དུ་གསོས། །དེར་གནས་སྐྱེ་རྒུ་གང་སྐྱེ་བ། །དབང་ཕྱུག་གཙོ་བོ་ནོར་ལྡན་ཡིན། །ཆོམ་
རྐུན་རྣམས་ནི་འདུལ་བྱེད་མཆོག །སྦྱིན་དང་དུལ་བར་བྱེད་པ་ཡིན། །མཆོད་སྦྱིན་རྣམ་པ་སྣ་ཚོགས་ཀྱི། །མཆོད་སྦྱིན་བྱེད་པར་འགྱུར་བ་ཡིན། །བྱང་ཆུབ་ཀྱི་ནི་
ཡན་ལག་བདུན། །གོ་འཕང་སྲུང་བར་བྱེད་པས་ན། །དེ་ཡི་གྲགས་པ་མངལ་འཇུག་ཀྱང༌། །སྐག་ཅེས་བྱ་བ་ཁོ་ན་ཡིན། །ལྷ་མཚམས་འཆི་བར་བྱེད་པ་སྟེ། །དེ་
ཡི་འཕེལ་བྱེད་ནབ་སོ་ཡིན། །ཁྲུམས་སྟོད་ཅེས་ནི་བྱ་བ་ཡང༌། །ལས་ཀྱི་རྒྱུ་སྐར་དབྱེར་མེད་པའོ། །ས་རི་མོན་གྲུ་འདིར་རྒུད་བྱེད། །འདིར་ནི་མགོ་ཡང་གསུམ་པ་
ཡིན༑ །ཕུན་སུམ་ཚོགས་བྱེད་འདིར་གྲེ་བཞིན། །ས་རི་སྣར་མའང་གསུམ་པ་ཡིན། །མོན་གྲེ་བདེ་བར་བྱེད་པ་སྟེ། །འདིར་ནི་ས་ག་ལག་གསུམ་པ། །སྣྲོན་དང་

66-1-323a

རྒྱལ་ཡང་སྒྲུབ་པ་སྟེ། །འདིར་ནི་ཁྲུམས་སྨད་གསུམ་པའང་ཡིན། །གྲོགས་དང་གྲོགས་མཆོག་འདི་དྲུག་སྟེ། །ཆུ་སྟོད་མཆུ་དང་ཐ་སྐར་དང༌།
ཆུ་སྨད་ཅེས་ནི་བྱ་བ་དང༌། །གྲེ་དང་བྲ་ཉེ་འཆི་བར་བྱེད། །དགའ་བྱེད་ལྷ་མོ་ནག་པས་སྨྲས། །ཁྱོད་མཁའ་མྱུར་སོང་ཡུད་སུམ་ཅུར། །མི་ཟད་ལས་བྱེད་མྱུར་གནས་ཤིག །
ཡན་ལག་རྨས་པའང་ཁྱོད་ཀྱིས་བཟའ། །ཞག་དྲུག་ནད་བ་མྱུར་དུ་གསོས། །ཁྱོད་ལ་གནས་པས་སྐྱེ་རྒུ་སྐྱེ། །གླུ་དང་རོལ་མོའི་སྒྲ་མཁས་འགྱུར། །སྦྱིན་དགཱ་འདོད་སྤྱོད་
མཁས་ལ་སྡུག །སྣར་མ་དེ་ཡི་མངལ་འཇུག་ཡིན། །ཐ་སྐར་ཞེས་ནི་བྱ་བ་དང༌། །མཆུ་ནི་འཆི་བར་བྱེད་པ་སྟེ། །ཆུ་སྟོད་ཅེས་བྱ་གསུམ་པའང་ཡིན། །ཁྲུམས་སྨད་འཕེལ་
བར་བྱེད་པ་སྟེ། །སྣྲོན་དང་རྒྱལ་ནི་གསུམ་པའང་ཡིན། །དེ་ཡི་ལས་ཀྱི་རྒྱུ་སྐར་ནི། །གྲོ་བཞིན་ཡིན་གྱི་བགྲང་བར་གྱིས། །འདིར་ནི་མོན་གྲེ་རྒུད་པར་བྱེད། །ས་ག་འདིར་ལག་
གསུམ་པའང་ཡིན། །མགོ་ནི་ཕུན་སུམ་ཚོགས་བྱེད་འདིར། །ས་རི་མོན་གྲུ་གསུམ་པའང་ཡིན། །འདིར་ཡང་ལྷ་མཚམས་བདེ་བར་བྱེད། །མགོ་ཞེས་ཀྱང་ནི་བྱ་བ་དང༌། །
ཁྲུམས་སྟོད་ཅེས་ནི་བྱ་བ་དང༌། །སྐག་ཀྱང་འདིར་ནི་སྒྲུབ་པ་ཡིན། །གྲོགས་དང་གྲོགས་མཆོག་སྣྲུབས་ནམ་གྲུ། །འདིར་དྲུག་ཆུ་སྨད་སྨིན་དྲུག་དང༌། །བྲ་ཉེ་དང་ནི་དབོ་

66-1-323b

དང་ཡང༌། །ས་བོན་གྲེ་དང་ས་རི་སྟེ། །ཕ་མས་འདིར་སྨྲས་གླིང་བཞི་པར། །མཁའ་ལ་ཁྱོད་སོང་ཚེས་བཅུ་བཞིར། །ཁྱོད་སྤྱོད་འགྲོ་བའི་གླིང་བཞི་པར། །ལྔ་ཡུད་དྲག་བྱོས་
ཁྱོད་སོང་ཞིག །མེ་ཏོག་ནས་ཤིན་ཟས་ཡིན་ཏེ། །ཞག་ལྔར་ནད་པ་མྱུར་དུ་གསོས། །ཁྱོད་སྤྱད་སྐྱེ་རྒུ་སུ་སྐྱེ་བ། །རྩིས་པ་འབྱོར་རྙེད་ཁྲོ་བར་འགྱུར། །འདིར་ནི་རྒྱུ་སྐར་ཁྲོ་
སྡང་གཡོ། །སྣར་མ་མེ་བཞི་རྒུད་པར་བྱེད། །འདིར་ནི་སྨིན་དྲུག་བྱི་བཞིན་དང༌། །གསུམ་པོ་དབོ་ནི་ཕུན་སུམ་ཚོགས། །ས་ག་དང་ནི་ནབ་སོ་དང༌། །གསུམ་པ་ཁྲུམས་སྟོད་
སྒྲུབ་པ་ཡིན། །འདིར་བདེ་ནག་པ་མགོ་མོན་གྲུ། །རྣམ་པ་དྲུག་ནི་མཛའ་བོ་ཡིན། །ནམ་གྲུ་སྣྲོན་མཛའ་ཐ་སྐར་དང༌། །མཆུ་སྣུབས་དེ་དག་མཆོག་ཏུ་མཛའ། །བྱི་བཞིན་
ཚངས་པའི་ལྷ་མོས་སྨྲས། །ཚེས་དྲུག་མཁའ་ལ་ཁྱོད་ཡུད་སོང༌། །མི་ཟད་བྱ་བ་འབྱུང་བྱའི་ཕྱིར། །མར་གསར་ཡང་ནི་ཁྱོད་ཟོ་ཞིག །ཁྱོད་ལ་སེམས་ཅན་སུ་གནས་
པ། །དཔའ་ཞིང་སྲན་ཐུབ་འབྱོར་རྒྱལ་གཙོ། །ཡུལ་འཁོར་གྲོང་འཇོམས་དགྲ་ཐུལ་བ། །དབོ་ལ་དེ་ནི་མངལ་དུ་འཇུག །དེ་ལ་འཕེལ་མེད་འཆི་བ་མེད། །དེ་ཡི་རྒྱུ་སྐར་ཀུན་
གྲོགས་མཆོག །གྲོ་བཞིན་ཁྱབ་འཇུག་ལྷ་སོང་སྨྲས། །ངའི་གཡས་ཚེས་བདུན་འདིར་ཁྱོད་སོང༌། །སུམ་ཅུའི་ཡུད་ཤ་བུ་རམ་ཟས། །འཕྲོག་བྱེད་བྱ་བ་ཆུང་ངུ་སྒྲུབས། །

66-1-324a

ཁྱོད་གནས་སྐྱེ་རྒུ་སུ་སྐྱེ་བ། །མཁས་པར་བྱེད་པའི་མཆོག་ཡིན་ཏེ། །གྲོགས་སྐྱོང་རྣམས་ཀྱིས་མཆོད་པ་ཡིན། །འདིར་དེ་མེ་བཞིས་
མངལ་འཇུག་ཡིན། །རྒྱལ་ཞེས་བྱ་དང་ལྷ་མཚམས་དང༌། །ཁྲིམས་སྟོད་ལ་ནི་འཕེལ་བར་བྱེད། །མཆུ་སྣུབས་གྲོ་བཞིན་འཆི་བར་བྱེད། །སྣར་མ་ལས་ཀྱི་རྒྱུ་སྐར་
ཡིན༑ ༑ས་རི་མོན་གྲེ་ལག་རྒུད་བྱེད། །མོན་གྲུ་མགོ་ཞེས་བྱ་བ་དང༌། །ནག་པ་ཕུན་སུམ་ཚོགས་པར་བྱེད། །ཁྲུམས་སྟོད་ནབ་སོ་ས་ག་བདེ། །ནམ་གྲུ་ནབ་སོ་སྣྲོན་
སྐག་སྒྲུབ། །རྣམ་དྲུག་གྲོགས་དང་གྲོགས་མཆོག་སྟེ། །སྨིན་དྲུག་ཆུ་སྨད་དེ་དག་ཡིན། །དེ་གཉིས་གསུམ་པ་དབོ་ཡང་ཡིན། །མོན་གྲུ་དྲང་སྲོང་ནོར་ལྷས་སྨྲས། །
ཚེས་བརྒྱད་ཡུད་ཙམ་སུམ་ཅུར་ཁྱོད། །བཞིར་སོང་ལས་ཆུང་ཁྱོད་ཁུ་འཐུང༌། །དེར་ནི་ནད་བཏབ་ལོ་གཅིག་གསོས། །ཁྱོད་གནས་སྐྱེ་རྒུ་སུ་སྐྱེ་བ། །ཁྲོ་ཞིང་
རྙེད་གོས་དུས་ཀྱང་སྤངས། །ནང་མིས་ཡོངས་བསྐོར་མཆོད་སྦྱིན་བསྲུངས། །འདིར་དེའི་མངལ་འཇུག་ནག་པ་ཡིན། །གྲེ་དང་བྲ་ཉེ་འཆི་བར་བྱེད། །ཆུ་སྟོད་གསུམ་
བར་བགྲང་བར་གྱིས། །སྣོན་སྐག་ནམ་གྲུ་འཕེལ་བར་བྱེད། །ས་ག་ནབ་སོ་ཁྲུམས་སྟོད་རྒུད། །ས་རི་དང་ནི་མོན་གྲེ་དང༌། །ལག་ནི་ཕུན་སུམ་ཚོགས་པར་བྱེད།།

66-1-324b

ལས་ཀུན་གཉེན་གྱིས་ཤིན་ཏུ་བསྲུངས། །དེ་ཡི་མངལ་འཇུག་སྐག་ཡིན་ནོ། །མོན་གྲེ་ཞེས་ནི་བྱ་བ་དང༌། །ལག་ནི་འཆི་བར་བྱེད་པ་སྟེ། །མེ་བཞི་དང་ནི་མོན་གྲེ་དང༌།།
སྣར་མ་འཕེལ་བར་བྱེད་པ་ཡིན། །ནམ་གྲུ་དེ་ལས་རྒྱུ་སྐར་ཡིན། །བར་ཉེ་དང་ནི་ཆུ་སྨད་དང༌། །གྲེ་ཞེས་ཀྱང་ནི་བྱ་བ་ཡང༌། །གསུམ་པ་ཡིན་ཏེ་རྒུད་པར་བྱེད། །ཆུ་སྟོད་
མཆུ་དང་ཐ་སྐར་ནི། །ཕུན་སུམ་ཚོགས་བྱེད་ནག་པ་དང༌། །མོན་གྲུ་མགོ་ནི་སྒྲུབ་པར་བྱེད། །བྱི་བཞིན་དབོ་ནི་བདེ་བར་བསྒྲགས། །རྣམ་དྲུག་གྲོགས་དང་གྲོགས་མཆོག་
ཡིན༑ ༑ཁྲུམས་སྟོད་ཁྲུམས་སྨད་ནབ་སོ་འདིར། །རྒྱལ་ཞེས་བྱ་དང་ལྷ་མཚམས་དང༌། །ས་ག་འདིར་ནི་སྨྲས་པ་ཡིན། །ཆུ་སྟོང་གཞི་ཡི་ལྷ་མོས་སྨྲས། །ཚེས་བཞིའི་
མཚམས་ཁྱོད་མཁའ་ལ་སོང༌། །ནྱ་གྲོ་དྷ་ནི་ཟས་ཡིན་ཏེ། །ཡུད་ཙམ་སུམ་ཅུར་འགྲོ་བར་བྱེད། །གདབ་མོ་ཆུ་ཡི་ལས་ཕྱིར་ཡིན། །བདག་ཀ་ན་གྱུར་ནད་ཆུང་བར་
འགྱུར༑ ༑ཁྱོད་སྤྱོད་སྐྱེ་རྒུ་དེར་སུ་སྐྱེ། །ཆོས་གནས་བརྩོན་ཐོས་ལོངས་སྤྱོད་ལྡན། །མཁས་པ་དག་དང་ཕྲད་པ་ཡིན། །བྱ་བ་ཀུན་ལ་མཁས་པ་ཡིན། །དེ་སྐྱེའི་རྒྱུ་སྐར་
འདིར་མཆུ་ཡིན། །འདིར་ལས་རྒྱུ་སྐར་ཐ་སྐར་ཡིན། །ནག་པོ་མགོ་དང་མོན་གྲུ་འཕེལ། །ས་ག་ཁྲུམས་སྟོད་ནབ་སོ་ནི། །འདིར་ཡང་འཆི་བར་བྱེད་པ་ཡིན། །དབོ་ནི་

66-1-325a

འདིར་ཡང་རྒུད་པར་བྱེད། །སྨིན་དྲུག་བྱི་བཞིན་གསུམ་པའང་ཡིན། །འདི་ནི་ཕུན་སུམ་ཚོགས་བྱེད་གྲེ་།བྲ་ཉེ་ཆུ་སྨད་གསུམ་པའང་ཡིན། །
ཁྲུམས་དང་ས་རི་མོན་གྲེ་སྒྲུབ། །མེ་བཞི་སྣར་མ་གྲོ་བཞིན་བདེ། །གྲོགས་དང་གྲོགས་འབྲིང་རྣམ་དྲུག་སྟེ། །ནམ་གྲུ་རྒྱལ་དང་ལྷ་མཚམས་སྐག །སྣྲོན་དང་འདིར་ནི་
ཁྲུམས་སྨད་ཡིན། །ཁྲུམས་སྨད་དྲང་སྲོང་ཀུན་ལྷས་སྨྲས། །ཚེས་ལྔར་བཞི་བཅུར་ལྔ་ཡུད་འགྲོ་།ཁྱོད་ཆུད་བསྡུ་བྱར་ཁྱོད་ཟས་མངར། །ཞག་བདུན་ནད་གསོས་སྐྱེ་བ་
བསྲུངས། །ཁྱོད་སྤྱོད་སྐྱེ་རྒུ་སུ་སྐྱེ་བ། །བུ་ལྡན་ཡིན་ཞིང་ནད་ཀྱང་མེད། །གྲོགས་མང་རབ་ཏུ་འབྱོར་པ་སྟེ། །མངལ་དུ་འཇུག་པའང་ཆུ་སྟོད་ཡིན། །མོན་གྲེ་དང་ནི་ལག་
དང་ནི༑ ༑ས་རི་ཁོ་ནས་འཕེལ་བར་བྱེད། །ཁྲུམས་སྨད་དང་ནི་ལྷ་མཚམས་དང༌། །རྒྱལ་ཡང་འདིར་ནི་འཆི་བྱེད་ཡིན། །གཤིན་རྗེའི་ལྷ་མོ་ལ་མགོས་སྨྲས། །རྒྱལ་ཞེས་
བྱ་དང་ལྷ་མཚམས་དང༌། །ཁྲུམས་སྨད་བདེ་བར་བྱེད་པ་སྟེ། །ཐ་སྐར་མཆུ་སྣུབས་སྒྲུབ་པ་ཡིན། །དབོ་ཞེས་ཀྱང་ནི་བྱ་བ་དང༌། །ཆུ་སྨད་སྨིན་དྲུག་གྲོགས་ཀྱང་བྱེད།།
སྣར་མ་བྱིན་ཞིང་བརྩིས་ནས་ཀྱང༌། །གསུམ་པ་མེ་བཞི་གྲོགས་མཆོག་ཡིན། །མོན་གྲེ་བྲ་ཉེའི་ལྷ་མོས་སྨྲས། །གླིང་བཞིའི་མཁའ་ལ་ཁྱོད་སོང་ཞིག། ཡུད་ཙམ་

66-1-325b

བཅོ་ལྔར་ཞོ་མར་ཟོ། །ཞག་བདུན་ནད་གསོས་ལས་ཀྱང་ཆུང༌། །འདིར་ཁྱོད་གནས་པས་སྐྱེ་རྒུ་སྐྱེ། །ཁྲོ་བར་བྱེད་ཅིང་མེད་པ་ཡིན། །ཆུ་བྲན་ལ་ནི་སྲུང་པར་གྱིས། །མངལ་
འཇུག་འདིར་ནི་ས་རི་ཡིན། །ཐ་སྐར་མཆུ་སྣུབས་འཕེལ་བར་བྱེད། །ཆུ་སྨད་ཅེས་ནི་བྱ་བ་དང༌། །སྨིན་དྲུག་འཆི་བར་བྱེད་པ་སྟེ། །དབོ་ཡང་གསུམ་པར་ཤེས་པར་
བྱ༑ ༑ཁྲུམས་སྨད་རྒྱལ་དང་ལྷ་མཚམས་ནི། །རྒུད་བྱེད་ལག་ལས་རྒྱུ་སྐར་ཡིན། །ཁྲུམས་སྟོད་ནབ་སོས་ག་སྟེ། །དེ་དག་ཕུན་སུམ་ཚོགས་པར་བྱེད། །སྣོན་སྐག་
ནམ་གྲུ་བདེ་བར་བྱེད། །གྲེ་དང་ཆུ་སྟོད་བྲ་ཉེ་སྒྲུབ། །གྲོ་བཞིན་མགོ་དང་མེ་བཞི་དང༌། །སྣར་མ་བྱི་བཞིན་གྲོགས་མཆོག་གྲོགས། །ཁྲུམས་སྟོད་དྲང་སྲོང་གིས་སྨྲས་
ཁྱོད༑ ༑ལན་ཆུང་གཡོ་བྱེད་ཡུད་སུམ་ཅུར། །བཅུ་བཞི་ཚེས་གླིང་བཞི་འདིར་སོང༌། །ཤ་སྲན་ཁྱོད་ཟོ་མེ་ཏོག་བསྣམས། །དེར་ནི་སེམས་ཅན་གང་དག་སྐྱེས། །གྱ་གྱུ་
གཡོ་རྐུན་བླུན་ཞིང་འཐབ། །རི་དྭགས་སྲོག་གཅོད་ཡུད་སུམ་ཅུར། །ནད་པ་མྱུར་དུ་ཐར་བྱེད་ཅིང༌། །སྐྱེ་རྒུ་དེ་དག་དམག་རྐུན་དང༌། །རྒྱུད་སྒྲ་རྟག་བསྲུངས་ས་ག་ཡང༌།
འདིར་མངལ་འཇུག་ཡིན་བྲ་ཉེ་དང༌། །ཆུ་སྟོད་གསུམ་པ་གྲེ་འདིར་འཕེལ། །སྣར་མ་བྱི་བཞིན་ཤི་སོ་སོ་བྱེད། །ཐམས་ཅད་བྱ་ཕྱིར་ནབ་སོ་ལག །རྒུད་བྱེད་ནམ་གྲུ་

66-1-326a

སྣྲོན་སྐག་བཞིན། །ཕུན་ཚོགས་ཁྲུམས་སྨད་ལྷ་མཚམས་རྒྱལ། །ཐ་སྐར་མཆུ་སྣྲུབས་འདིར་བདེ་བྱེད། །སྨིན་དྲུག་ཆུ་དབོ་གསུམ་པ་སྒྲུབ། །
མོན་གྲུ་མགོ་དང་ནག་པ་གྲོགས། །གྲོགས་མཆོག་མོན་གྲུ་ལག་ས་རི། །ཁྲུམས་སྨད་ཉི་མའི་ལྷ་མོ་ཁྱོད། །བཅུ་གཅིག་ཚེས་ལ་མཁའ་ལ་སོང༌། །ཡུད་ཙམ་བཞི་
བཅུ་རྩ་ལྔར་སོང༌། །རི་དྭགས་ཤ་གཏོར་ཞག་བདུན་རིམས། །ཁྱོད་སྤྱད་སྐྱེ་རྒུ་སུ་སྐྱེ་བ། །གླུ་དང་གར་མཁས་ནོར་འབྲུ་མང༌། །རབ་ཏུ་རིག་པའི་ཕ་རོལ་ཕྱིན། །འདིར་ནི་
ཆོས་ཀྱི་སྦྱིན་པ་བྱེད། །ཁ་མཚམས་འཕེལ་བྱེད་སྨིན་དྲུག་དང༌། །ཆུ་སྨད་འཆི་བར་བྱེད་པ་སྟེ། །ནག་པ་མགོ་དང་གྲོ་བཞིན་དང༌། །རྒྱལ་དེའི་ལས་ཀྱི་རྒྱུ་སྐར་ཡིན། །
སྣྲུབས་དང་ཐ་སྐར་མཆུ་རྒུད་བྱེད། །ནམ་གྲུ་སྣོན་སྐར་འདིར་ཕུན་ཚོགས། །མེ་བཞི་བྱི་བཞིན་སྒྲུབ་པ་སྟེ། །བདེ་བར་བྱེད་པ་ཆུ་སྟོད་གྲེ་།བྲ་ཉེ་དང་ནི་ནག་པ་དང༌། །
ས་རི་མོན་གྲུ་ལག་ཡིན་ནོ། །ནབ་སོ་དང་ནི་ས་ག་དང༌། །མོན་གྲེ་གསུམ་པ་གྲོགས་མཆོག་ཡིན། །དྲང་སྲོང་ལྷ་མོ་རྒྱལ་སྨྲས་ཁྱོད། །མི་ཡི་འཇམ་ཆུང་བྱ་བའི་
ཕྱིར༑ ༑བཅུ་བཞིའི་ཚེས་ཡུད་སུམ་ཅུར་སོང༌། །གཏོར་མ་བུ་རམ་མུན་བ་སྲུངས། །ཞག་ནི་ཉི་ཤུར་ཁྱོད་བསྲུངས་པས། །སྐྱེ་རྒུ་སྐྱེ་མཛངས་ནོར་འབྲུ་ལྡན། །སྦྱོར་དང་

66-1-326b

རབ་སྦྱོར་བྱ་བ་དང༌། །དབྱིག་རྣམས་དཔག་ཏུ་མེད་པའང་ཡིན། །དེ་ཡི་མངལ་འཇུག་སྣྲོན་ཡིན་ཏེ། །མེ་བཞི་སྣར་མ་བྱི་བཞིན་འཕེལ། །ས་རི་མོན་གྲུ་ལག་འཆི་བྱེད། །
ལས་ཀྱི་རྒྱུ་སྐར་འདིར་སྐག་ཡིན། །དབོ་དང་ཆུ་སྨད་སྨིན་དྲུག་བདེ། །གྲོ་བཞིན་ནག་པ་སྣར་མ་སྒྲུབ། །ཆུ་སྟོད་གྲེ་བྲ་ཉེ་རྒུད་བྱེད། །ཐ་སྐར་མཆུ་སྣྲུབས་ཕུན་ཚོགས་
བྱེད༑ ༑ནབ་སོ་ས་ག་མོན་གྲེ་གྲོགས། །རྒྱལ་དང་ལྷ་མཚམས་གྲོགས་མཆོག་སྟེ། །ཁྲུམས་སྟོད་དྲང་སྲོང་གིས་སྨྲས་པ། །དྲི་ཟའི་ལྷ་མོ་ཡུད་སུམ་ཅུར། །ཚེས་ནི་བཅུ་
བཞིར་ཁྱེད་སོང་ཞིག །མྱུར་བྱའི་གཏོར་མ་ཟན་དྲོན་ཤ །འདིར་ཞག་ཉི་ཤུ་ལྔ་ནང་ཡིན། །སྲོག་ལྡན་འབྲས་དཀར་བརྒྱ་ཡིས་བསྲུངས། །ཁྱོད་སྤྱད་སྐྱེ་རྒུ་སུ་སྐྱེ་བ། །སྨན་
སྦྱོར་བྱེད་པ་སྨན་པ་ཡིན། །གླུ་གར་རོལ་མོའི་སྒྲ་མཁས་འགྱུར། །འདིར་དེའི་མངལ་འཇུག་སྣུབས་ཡིན་ནོ། །ནག་པ་མགོ་དང་གྲོ་བཞིན་འཕེལ། །ནབ་སོ་མོན་གྲེ་
ལག་འཆི་བྱེད། །སྐྱེ་འཆི་འཕེལ་ཉོ་ཚོངས་ལམ་འགྱེད། །ཐལ་མོ་འགྲེག་མཁན་ལས་རྟག་སྤོངས། །སྨིན་དྲུག་གྲེ་དབོ་ཆུ་སྨད་གཉིས། །རྒུད་བྱེད་འདིར་ནི་དགྲ་ཕམ་བྱེད།།
ཁྱོད་ཀྱིས་ལས་དག་ཆེ་ཆུང་བྱས། །མཆུ་དང་གྲེ་འདི་བརྟན་ཕུན་ཚོགས། །ཆུ་སྟོད་དང་ནི་བྲ་ཉེ་དང༌། །གསུམ་པ་ཁྲུམས་སྨད་བདེ་བར་བྱེད། །མེ་བཞི་སྣར་མ་བདེ་

66-1-327a

བྱའི་ཕྱིར། །གསང་བའི་ལམ་དུ་འགྲོ་བ་ཡིན། །ལག་དང་མོན་གྲུ་ས་རི་སྒྲུབ། །དྲག་པོའི་ལས་རྣམས་ཀུན་གྱིས་ཤིག །རྒྱལ་དང་ལྷ་
མཚམས་ཁྲུམས་སྟོད་གྲོགས། །བྱ་བ་སལ་བཟང་འདིར་ཆུང་ཟ། །སྐད་སྣྲོན་གྲོགས་མཆོག་བསྟེན་པ་སྟེ། །ཁྲུམས་སྨད་འདིར་ཡང་གསུམ་པ་ཡིན། །སྐལ་
པ་བཟང་དང་བཞོན་པ་དང༌། །མལ་དང་ཤིན་ཏུ་བརྟན་པར་གྱིས། །དྲུག་བདུན་དེ་དག་ལས་བཞིན་དང༌། །སྣ་ཚོགས་མཁས་པས་ཤེས་ནས་སུ། །སྔོན་གྱི་
བྱ་བ་བཞིན་དུ་གྱིས། །གཤིན་རྗེའི་ལྷ་ཚེས་བཅུ་བཞིར་སོང༌། །ཟླ་ཉ་ཟླ་བ་རངས་པའི་ཚེ། །སྨིན་དྲུག་ཀྱང་ནི་འགྲོ་བར་གྱིས། །ལྷ་དང་མི་དང་དྲང་སྲོང་རྣམས། །བྱེད་
པ་གང་གིས་སྔར་བཞིན་ནོ། །ཞག་ནི་སུམ་ཅུ་ཟླ་བ་རངས། །ཉིན་དང་མཚན་ནི་མཉམ་པ་སྟེ། །ཡུད་ཙམ་བཅོ་ལྔ་བཅོ་ལྔ་ཡིན། །གྲིབ་མའི་གོམ་དྲུག་འདིར་
ཀུན་འཁོར། །ཐ་སྐར་གྱིས་ནི་མཚན་མོ་ཐོབ། །ཉི་མའི་མདུན་ན་ལྷ་མཚམས་ཏེ། །ལྷོ་ཕྱོགས་སུ་ནི་ཉི་མ་འཁོར། །ཞིང་གི་དཀྱིལ་འཁོར་མིག་དམར་ཡིན།།
ཉི་བུ་ལྷ་སྲོང་རབ་སྤྲོ་བྱས། །ཁྱོད་ཀྱིས་ཟླ་བ་འདི་ལ་ནི། །རྩ་དང་ལག་འགྲོ་གནོད་སྦྱིན་དང༌། །སྡིག་པ་ལས་སོགས་སྲུང་བར་གྱིས། །ཆ་དང་ཆར་ནི་དུས་

66-1-327b

བཞག་པར། །སྡིག་པ་ཞེས་བྱ་ཁྱོད་ཕན་སོང༌། །ཕྱོགས་དང་ཕྱོགས་སུ་ལས་བཞག་པར། །ཁྱོད་ནི་ཡང་དག་ཕན་པར་སོང༌། །མི་མཐུན་མཐུན་དང་འཕེལ་འདི་
ཡིན༑ ༑འགྲོ་བ་ལ་ནི་ཕན་པ་ཡི། །རྗེས་སུ་མཐུན་པ་བདག་གིས་སུ། །དང་པོར་བསྡུ་བ་བྱས་འདི་ཡིན། །དེ་ནས་དྲང་སྲོང་རྔ་བོང་གིས་ཐམས་ཅད་ལ་ཐལ་མོ་རབ་
ཏུ་སྦྱར་ཏེ་འཁོར་ལ་གོ་བར་བྱེད་ཅིང་སྨྲས་པ། འདི་ལྟར་བདག་གིས་གོ་རིམ་ཀྱི་དང་པོ་དང༌། མཚན་མོ་དང༌། ཉིན་མོ་དང༌། ཟླ་བ་དང༌། ཟླ་བ་ཕྱེད་དང༌། རྒྱུ་སྐར་དང༌།
གཟའ་དང༌། དུས་དང༌། ཁྱིམ་དང༌། གནས་དང༌། འགྲོ་བར་བྱེད་པ་དང༌། འཁོར་བ་དང༌། འགྲོ་བ་དང༌། མཐོང་བ་དང༌། ཐོས་པ་དང༌། རྣམ་པར་ཤེས་པ་དེ་
བཞིན་དུ་ད་ལྟར་ཡང་བསྟན་ཅིང་རྣམ་པར་བཞག་ན། ཅི་ཁྱེད་ཅག་འདི་ལྟར་རྣམ་པར་བཞག་པ་དབང་གདགས་པར་རྒྱུ་སྐར་དང༌། གཟའ་ཡོངས་སུ་མགུ་བ་ལ་
རྗེས་སུ་ཡི་རང་བར་བྱེད་དམ། འོན་ཏེ་མ་ཡིན། དེ་ནས་དེ་ཉིད་ཀྱི་ཚེ་ལྷ་མ་ཡིན་དང༌། མི་དང༌། དྲང་སྲོང་དང༌། ལྷ་དང༌། ལག་འགྲོ་དང༌། མི་འམ་ཅིའི་ཚོགས་
ཐམས་ཅད་ཀྱིས་ཐལ་མོ་རབ་ཏུ་སྦྱར་བ་བཏུད་ནས་འདི་སྐད་ཅེས་སྨྲས་སོ། །ཀྱེ་ཁྱོད་ནི། ལྷ་ཐམས་ཅད་ཀྱི་བླ་མ། ལྷ་དང་ལྷ་མ་ཡིན་དུ་བཅས་པའི་འགྲོ་བའི་ནང་ན་

66-1-328a

གཙོ་བོ། མཚུངས་པ་མེད་པར་མཁས་ལ་མངོན་པར་རྟོགས་པའི་སྙིང་བརྩེ་བས་བསྐལ་པ་ཕ་རོལ་དྲན་པའོ། །སེམས་
ཅན་ཐམས་ཅད་ལ་ཕན་པར་འདོད་པའོ། །དཔལ་ཐམས་ཅད་ཕུན་སུམ་ཚོགས་པའོ། །ཡོན་ཏན་ཐམས་ཅད་ཀྱི་ཕ་རོལ་ཏུ་ཕྱིན་པའོ། །དུས་གསུམ་ཐམས་
ཅད་མཉམ་པ་ཉིད་དང་ལྡན་པ་ཡིན་ཏེ། འདི་ལྟ་བུའི་མཚན་མོ་དང༌། ཉིན་མོ་དང༌། སྐད་ཅིག་དང༌། རྒྱུ་སྐར་དང༌། གཟའ་དང༌། ཟླ་བ་དང༌། ཟླ་བ་ཕྱེད་
འདོགས་པར་བྱེད་པའི་ཡེ་ཤེས་དེ་ལྟ་བུ་སུ་ལ་ཡོད་པའི་སེམས་ཅན་དེ་ལྟ་བུ་སུ་ཡང་ལྷ་དང་ལྷ་མ་ཡིན་དུ་བཅས་པའི་ནང་ན་མེད་པ་ཡིན་ནོ། །ཇི་ལྟར་ཁྱོད་
ཀྱིས་ད་ལྟར་བཏགས་པ་བཞིན་དུ་བདག་ཅག་ཐམས་ཅད་ཀྱིས་དེར་དད་པ་བྱིན་པ་ཡིན། རྗེས་སུའང་ཡི་རང་ངོ༌། །ལེགས་ལྡན་ལེགས་སོ། །སེམས་ཅན་
ཐམས་ཅད་ལ་ཕན་པའི་ཕྱིར་རྒྱུ་སྐར་དང༌། གཟའ་དང༌། ཁྱིམ་དང༌། དུས་ཀྱི་ཚོགས་ཀྱིས་ཡོངས་སུ་བསྐོར་བའི་ཟླ་བ་གཉིས་པ་ལ་ཡང་གདགས་
པར་གྱིས་ཤིག །དྲང་སྲོང་རྔ་བོང་གིས་རབ་ཏུ་སྨྲས་བ། བདག་གིས་རྒྱུ་སྐར་སྨིན་དྲུག་བརྗོད། །ཟླ་བ་ཉ་ཚེ་ཟླ་རངས་འགྱུར། །སྟོན་ཟླ་ཐ་ཆུང་ཞེས་བྱ་བ། །

66-1-328b

འདི་ནི་རབ་ཏུ་བརྗོད་པ་ཡིན། །མཚན་མོ་ཡང་ནི་ཡུད་ཙམ་གཅིག །ཡོངས་སུ་བསྐོར་ཏེ་སླར་ལྡོག་བྱེད། །བྲ་ཉེ་དང་ནི་སྨིན་དྲུག་ཀྱང༌། །ལན་གཉིས་ཡོངས་
སུ་འཁོར་བར་བྱེད། །དེ་བས་རྒྱུ་སྐར་ཐམས་ཅད་ཀྱང༌། །ཕྱིར་ཞིང་འཇུག་པར་བྱེད་པ་སྟེ། །སྣར་མ་གཅིག་པུའང་ཟླ་ངོ་དེར། །ཚེས་གཅིག་ལ་ནི་མཁའ་ལ་
འགྲོ། །ཇི་ལྟར་སྔར་བྱ་བཤད་པ་བཞིན། །དེ་བཞིན་ཁྱོད་ཀྱིས་སྐྱེ་རྒྱུ་སྲུངས། །དེ་ཙམ་མགོ་ཚེས་གཉིས་ལ་འགྲོ། །དེ་ཙམ་ལག་ཚེས་གསུམ་ལ་འགྲོ་།ཚེས་
བཞི་ལ་ཡང་ནབ་སོ་སྟེ། །རྒྱལ་ཡང་ཚེས་ནི་ལྔ་ལ་འགྲོ་།ཚེས་དྲུག་ལ་ནི་སྐག་གི་ཚིགས། །མཆུ་ཡང་ཚེས་ནི་བདུན་ལ་སྲུང༌། །ཚེས་བརྒྱད་ལ་ནི་གྲེ་ཡིན་
ཏེ། །ཚེས་དགུ་ལ་ནི་དབོ་འགྲོ་བྱེད། །མེ་བཞིའང་ཚེས་ནི་བཅུ་ལ་འཇུག །ནག་པའང་ཚེས་བཅུ་གཅིག་ལ་འགྲོ་།ས་རིའང་ཚེས་བཅུ་གཉིས་ལ་གནས།།
ཚེས་བཅུ་གསུམ་ལའང་ས་ག་སྟེ། །ཚེས་བཅུ་བཞི་ལ་ལྷ་མཚམས་ཡིན། །ཚེས་བཅོ་ལྔ་ལ་དེ་བཞིན་སྣྲོན། །འདི་ནི་ཟླ་བ་ཕྱེད་དུ་བཤད། །ཡར་གྱི་ངོ་
ལ་སྣྲུབས་སྒྲུབ་སྟེ། །ཚེས་གཅིག་ལ་ནི་སྐྱེ་རྒུ་སྲུང༌། །ཚེས་གཉིས་ལ་ནི་ཆུ་སྟོད་ཡིན། །ཚེས་གསུམ་ལ་ནི་ཆུ་སྨད་ཡིན། །ཚེས་བཞི་ལ་ནི་བྱི་བཞིན་

66-1-329a

སྲུང༌། །ཚེས་ལྔ་ལ་ནི་གྲོ་བཞིན་ཡིན། །ཚེས་དྲུག་ལ་ནི་མོན་གྲུའི་ཚིགས། །ཚེས་བདུན་ལ་ནི་ཆུ་ལྷ་ཡིན། །ཚེས་བརྒྱད་
ལ་ནི་ཁྲུམས་སྟོད་ཡིན། །ཚེས་དགུ་ལ་ནི་ཁྲུམས་སྨད་ཡིན། །ཚེས་བཅུ་ཡང་ན་ནམ་གྲུ་སྲུང༌། །དེ་བཞིན་བཅུ་གཅིག་ཚེས་ཐ་སྐར། །གཤིན་རྗེའི་
ལྷ་མོ་ཚེས་བཅུ་གཉིས། །ཚེས་བཅུ་གསུམ་ལ་མེ་ལྷ་མོ། །ཚེས་བཅུ་བཞི་ལའང་སྣར་མ་ཡིན། །ཟླ་བ་རངས་ལ་མགོ་བཤད་དོ། །དགུན་ཟླ་ར་བའི་
ཟླ་བ་འདིར། །ལྷ་ཡི་བླ་མ་ཕུར་བུ་སྟེ། །འདི་ནི་ལྷན་ཅིག་བྱེད་པར་གཟུང༌། །དེ་བས་གཟའ་ཞེས་བྱ་བར་བཤད། །དེ་ཕྱིར་ཉིན་མོ་ཚེས་བཅུ་བཞིར།།
ཡུད་ཙམ་མཚན་མོ་བཅུ་དྲུག་སྟེ། །སྨིན་དྲུག་གིས་ནི་མཚན་མོ་ཐོབ། །སྣུབས་ཀྱང་ཉི་མའི་མདུན་ན་སྟེ། །གྲིབ་ཚོད་གོམ་པ་བརྒྱད་ཡིན་ཞིང༌། །ཉི་
མ་ཡོངས་སུ་འཁོར་བར་བྱེད། །ལྷོ་ཕྱོགས་ཉི་མར་ཁ་བལྟས་འཁོར། །དེ་བཞིན་དགུན་ཟླ་ར་བ་ཡི། །ཟླ་འདིར་ཁྱིམ་གཞུར་ཤེས་པར་བྱ། །མར་གྱི་ངོ་ཡི་
ཚེས་གཅིག་ལའང༌། །ལག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་ནབ་སོ་སྟེ། །ཚེས་གསུམ་རྒྱལ་དུ་ཤེས་པར་གྱིས། །འདིར་ཚེས་བཞི་

66-1-329b

ལའང་སྐག་ཡིན་ཏེ། །མཆུ་ཡང་ཚེས་ནི་ལྔ་ལ་འགྲོ་།ཚེས་དྲུག་ལ་ཡང་གྲེ་ཡིན་ཏེ། །ཚེས་བདུན་ལ་ཡང་དབོ་ཡིན་བཤད། །ཚེས་བརྒྱད་ལ་ནི་མེ་བཞི་
ཡིན༑ ༑ཚེས་དགུ་ལ་ནི་ནག་པ་གནས། །ཚེས་བཅུ་ལ་ནི་ས་རི་འགྲོ་།ཚེས་བཅུ་གཅིག་ལ་ས་ག་འགྲོ་།ཚེས་བཅུ་གཉིས་ལའང་ལྷ་མཚམས་ཏེ། །ཚེས་བཅུ་
གསུམ་ལ་སྣྲོན་ཡིན་ནོ། །ཚེས་བཅུ་བཞི་ལའང་སྣུབས་ཡིན་ཏེ། །ཚེས་བཅོ་ལྔ་ལའང་ཆུ་སྟོད་བཤད། །ཡར་གྱི་ངོ་ཡི་ཚེས་གཅིག་ལ། །ཆུ་སྨད་ཀྱང་ནི་རུང་
བ་ཡིན། །ཚེས་གཉིས་བྱི་བཞིན་གྲོ་བཞིན་ཏེ། །ཚེས་གསུམ་ལ་ནི་མོན་གྲུ་འགྲོ། །ཚེས་བཞིར་མོན་གྲེ་འགྲོ་རུང་སྟེ། །ཚེས་ལྔ་ལ་ནི་ཁྲུམས་སྟོད་ཡིན། །
ཚེས་དྲུག་ལ་ཡང་ཁྲུམས་སྨད་ཡིན། །ཚེས་བདུན་ལ་ནི་ནམ་གྲུ་འགྲོ་།ཚེས་བརྒྱད་ལ་ནི་ཐ་སྐར་རུང༌། །ཚེས་དགུར་གཤིན་རྗེའི་ལྷ་མོ་ཡིན། །ཚེས་
བཅུར་སྨིན་དྲུག་འགྲོར་རུང་སྟེ། །ཚེས་བཅུ་གཅིག་ལའང་སྣར་མ་ཡིན། །ཚེས་བཅུ་གཉིས་ལའང་མགོ་ཡིན་ཏེ། །ཚེས་བཅུ་གསུམ་ལ་ལག་ཀྱང་འགྲོ། །
ཚེས་བཅུ་བཞི་ལ་ནབ་སོ་སྟེ། །ཟླ་བ་ཉ་ལ་རྒྱལ་ཡང་ཡིན། །ཟླ་བ་ཉ་བ་འདི་ལ་ཡང༌། །འདིར་ནི་རང་བཞིན་བརྗོད་པར་བྱ། །ལྷོ་ཡི་ཕྱོགས་སུ་ཕྱིན་ནས་

66-1-330a

ཀྱང༌། །ཉི་མ་ཡོངས་སུ་འཁོར་བར་བྱེད། །ཉིན་པར་བཅུ་གསུམ་ཤེས་པར་གྱིས། །མཚན་མོ་བཅུ་བདུན་འགྲོ་བར་བྱེད། །
མཚན་མོ་ཡང་ནི་མགོར་ཤེས་གྱིས། །ཉི་མའི་མདུན་དུའང་གྲོ་བཞིན་ཏེ། །གྲིབ་ཚོད་གོམ་པ་བཅུ་ཐམ་པ། །ཉི་མ་ཡོངས་སུ་འཁོར་བར་བྱེད། །འཇིག་རྟེན་
མཁས་པ་རྣམས་ཀྱིས་ཀྱང༌། །འདིར་ནི་སྤེན་པའི་ཞིང་བསྟན་པ། །འདི་ལ་མགོ་ཡིན་ཤེས་པར་གྱིས། །ཟླ་བ་གསུམ་པ་རྣམ་བཞག་ནས། །ཟླ་བ་མར་གྱི་ཚེས་
གཅིག་ལ། །སྐག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་མཆུར་ཤེས་གྱིས། །ཚེས་གསུམ་ལ་ནི་གྲེ་ཡིན་ནོ། །ཚེས་བཞི་ལ་ནི་དབོ་འགྲོ་སྟེ། །ཚེས་ལྔ་
ལ་ནི་མེ་བཞི་འགྲོ། །ཚེས་དྲུག་ལ་ནི་ནག་པ་སྒྲུབ། །ཚེས་བདུན་ལ་ནི་ས་རི་འགྲོ་།ཚེས་བརྒྱད་ལ་ཡང་ས་ག་སྟེ། །ཚེས་དགུ་ལ་ནི་ལྷ་མཚམས་ཡིན། །
ཚེས་བཅུ་ལ་ནི་སྣྲོན་འགྲོ་སྟེ། །ཆེས་བཅུ་གཅིག་ལ་སྣྲུབས་འཇུག་བྱ། །ཚེས་བཅུ་གཉིས་ལ་ཆུ་སྟོད་ཡིན། །ཚེས་བཅུ་གསུམ་ལ་ཆུ་སྨད་ཡིན། །
ཚེས་བཅུ་བཞི་ལ་བྱི་བཞིན་ཏེ། །ཚེས་བཅོ་ལྔ་ལ་གྲོ་བཞིན་འགྲོ། །ཟླ་བ་ཡར་གྱི་ཚེས་གཅིག་ལ། །མོན་གྲུ་སྒྲུབ་པར་བྱེད་པ་ཡིན། །ཚེས་གཉིས་

66-1-330b

ལ་ནི་མོན་གྲེ་སྟེ། །ཚེས་གསུམ་ལ་ཡང་ཁྲུམས་སྟོད་ཡིན། །ཚེས་བཞི་ལ་ནི་ཁྲུམས་སྨད་ཡིན། །ཚེས་ལྔ་ལ་ནི་ནམ་གྲུ་འགྲོ་།ཚེས་དྲུག་ལ་ནི་ཐ་སྐར་ཚིགས། །
ཚེས་བདུན་གཤིན་རྗེའི་ལྷ་མོ་ཡིན། །དེ་བཞིན་ཚེས་བརྒྱད་སྨིན་དྲུག་སྟེ། །ཚེས་དགུ་ལ་ནི་སྣར་མ་འགྲོ་།ཚེས་བཅུ་ལ་ཡང་མགོ་ཡིན་ཏེ། །ལག་ནི་ཚེས་བཅུ་
གཅིག་ལ་འགྲོ་།ཚེས་བཅུ་གཉིས་ལའང་ནབ་སོ་སྟེ། །ཚེས་བཅུ་གསུམ་ལ་རྒྱལ་ཡང་ཡིན། །ཚེས་བཅུ་བཞི་ལའང་སྐག་ཡིན་ཏེ། །མཆུ་ནི་ཟླ་བ་རབ་རྫོགས་བྱེད། །
དགུན་ཟླ་ཐ་ཆུང་རང་བཞིན་ཡང༌། །མཐར་གྱིས་ཀྱང་ནི་བརྗོད་པར་བྱ། །ལྷོ་ཡི་ཕྱོགས་སུ་ཕྱིན་ནས་ཀྱང༌། །ཉི་མ་ཡོངས་སུ་འཁོར་བར་བྱེད། །མཚན་མོ་བཅོ་
བརྒྱད་ཤས་པར་གྱིས། །ཉིན་པར་ཡང་ནི་བཅུ་གཉིས་ཡིན། །རྒྱལ་ཡང་མཚན་མོ་ཐོབ་པར་བྱེད། །ཉི་མའི་མདུན་ན་མོན་གྲེ་ཡིན། །གྲིབ་ཚོད་ཀྱང་ནི་སོར་བཅུ་
བདུན། །ཉི་མ་ཡོངས་སུ་འཁོར་བར་བྱེད། །སྤེན་པ་ལྷ་ཡི་བླ་མ་དག །ཞིང་དེར་རབ་ཏུ་བརྗོད་པ་ཡིན། །འདིར་ཁྱིམ་བུམ་པ་མཉམ་པ་མེད། །དཔྱིད་ཟླ་ར་བ་མར་
གྱི་ངོར། །ཚེས་གཅིག་གྲེ་ནི་སྒྲུབ་པར་བྱེད། །ཚེས་གཉིས་ལ་ནི་དབོ་ཡིན་ནོ། །ཚེས་གསུམ་ལ་ནི་མེ་བཞི་སྟེ། །ཚེས་བཞིའི་བར་དུ་ནག་པ་ཡིན། །ཚེས་ལྔ་ལ་

66-1-331a

ནི་ས་རི་སྟེ། །ཚེས་དྲུག་ལ་ནི་ས་ག་ཡིན། །ཚེས་བདུན་ལ་ནི་ལྷ་མཚམས་ཏེ། །ཚེས་བརྒྱད་ལ་ནི་སྣོན་ཡིན་ནོ། །ཚེས་དགུ་ལ་
ནི་སྣྲུབས་ཡིན་ཏེ། །ཚེས་བཅུ་ལ་ནི་ཆུ་སྟོད་ཡིན། །ཚེས་བཅུ་གཅིག་ལ་ཆུ་སྨད་ཡིན། །ཚེས་བཅུ་གཉིས་ལ་བྱི་བཞིན་ཏེ། །ཚེས་བཅུ་གསུམ་ལ་གྲོ་བཞིན་
ཡིན༑ ༑ཚེས་བཅུ་བཞི་ལ་མོན་གྲུ་སྟེ། །ཚེས་བཅོ་ལྔ་ལ་མོན་གྲེ་ཡིན། །དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །ཁྲུམས་སྟོད་ཅེས་ནི་བྱ་བ་
ཡིན༑ ༑ཚེས་གཉིས་ལ་ནི་ཁྲུམས་སྨད་ཡིན། །ཚེས་གསུམ་ལ་ནི་ནམ་གྲུ་སྟེ། །ཚེས་བཞི་ལ་ནི་ཐ་སྐར་ཡིན། །ཚེས་ལྔ་ལ་ནི་བྲ་ཉེ་ཡིན། །ཚེས་དྲུག་ལ་ནི་
སྨིན་དྲུག་སྟེ། །ཚེས་བདུན་ལ་ནི་སྣར་མ་ཡིན། །ཚེས་བརྒྱད་ལ་ནི་མགོ་ཡིན་ཏེ། །ཚེས་དགུ་ལ་ནི་ལག་ཡིན་ནོ། །ཚེས་བཅུ་ལ་ནི་ནབ་སོ་སྟེ། །ཚེས་བཅུ་
གཅིག་ལ་རྒྱལ་ཡིན་ནོ། །ཚེས་བཅུ་གཉིས་ལ་སྐག་ཡིན་ཏེ། །ཚེས་བཅུ་གསུམ་ལ་མཆུ་ཡིན་ནོ། །ཚེས་བཅུ་བཞི་ལ་གྲེ་ཡིན་ཏེ། །ཟླ་རངས་ཚེས་བཅོ་ལྔ་ལ་དབོ།།
འདིར་ནི་དཔྱིད་ཟླ་ར་བ་ཡི། །རང་བཞིན་ཡང་ནི་བརྗོད་པར་བྱ། །བྱང་ཕྱོགས་སུ་ནི་ཁ་བལྟས་ཏེ། །ཉི་མ་ཡོངས་སུ་འཁོར་བར་བྱེད། །ཉིན་བར་བཅུ་གསུམ་ཤེས་པར་གྱིས་

66-1-331b

མཚན་མོ་བཅུ་བདུན་འགྲོ་བར་བྱེད། །མཆུས་ཀྱང་མཚན་མོ་ཐོབ་པར་བྱེད། །ཉིན་པར་ཁྲུམས་སྟོད་འགྲོ་བར་བྱེད། །གྲིབ་ཚོད་སོར་ནི་བཅུ་གཉིས་སུ། །ཉི་མ་ཡོངས་
སུ་འཁོར་བར་བྱེད། །ཞིང་དེར་ལྷ་ཡི་བླ་མ་ཡང༌། །རྣམ་པར་གནས་པ་ཁོ་ནར་ནི། །བཤད་པ་ཡིན་ཏེ་འདིར་ཡང་ནི། །དེར་ནི་མཚན་མོ་འབྱུང་བ་ཡིན། །དཔྱིད་
ཟླ་འབྲིང་པོའི་ཟླ་ངོ་ཡི། །དང་པོར་ཚེས་གཅིག་མེ་བཞི་སྟེ། །ཚེས་གཉིས་ལ་ནི་ནག་པ་ཡིན། །ཚེས་གསུམ་ལ་ནི་ས་རི་ཡིན། །ཚེས་བཞི་ལ་ནི་ས་ག་སྟེ། །ཚེས་
ལྔ་ལ་ནི་ལྷ་མཚམས་ཡིན། །ཚེས་དྲུག་ལ་ནི་སྣྲོན་ཡིན་ནོ། །ཚེས་བཅུན་ལ་ནི་སྣྲུབས་ཡིན་ནོ། །ཚེས་བརྒྱད་ལ་ནི་ཆུ་སྟོད་ཡིན། །ཚེས་དགུ་ལ་ནི་ཆུ་སྨད་ཡིན། །
ཚེས་བཅུ་ལ་ནི་བྱི་བཞིན་ཏེ། །ཚེས་བཅུ་གཅིག་ལ་གྲོ་བཞིན་ཡིན། །ཚེས་བཅུ་གཉིས་ལ་མོན་གྲུ་སྟེ། །ཚེས་བཅུ་གསུམ་ལ་མོན་གྲེ་ཡིན། །ཚེས་བཅུ་བཞི་ལ་
ཁྲུམས་སྟོད་ཡིན། །ཚེས་བཅོ་ལྔ་ལ་ཁྲུམས་སྨད་ཡིན། །དེ་ནི་ཟླ་བ་བྱེད་ཡིན་ཏེ། །ཟླ་བ་ཡར་གྱི་ཚེས་གཅིག་ལ། །ནམ་གྲུ་ཚེས་གཉིས་ཐ་སྐར་ཏེ། །ཚེས་གསུམ་ལ་
ནི་བྲ་ཉེ་ཡིན། །ཚེས་བཞི་ལ་ནི་སྨིན་དྲུག་སྟེ། །ཚེས་ལྔ་ལ་ནི་སྣར་མ་ཡིན། །ཚེས་དྲུག་ལ་ནི་མགོ་ཡིན་ཏེ། །ཚེས་བདུན་ལ་ནི་ལག་ཡིན་ནོ། །ཚེས་བརྒྱད་ལ་ནི་ནབ་སོ་

66-1-332a

སྟེ༑ ༑ཚེས་དགུ་ལ་ནི་རྒྱལ་ཡིན་ནོ། །ཚེས་བཅུ་ལ་ནི་སྐག་ཡིན་ནོ། །ཚེས་བཅུ་གཅིག་ལ་མཆུ་ཡིན་ནོ། །ཚེས་བཅུ་གཉིས་ལ་གྲེ་ཡིན་ཏེ། །
ཚེས་བཅུ་གསུམ་ལ་དབོ་ཡིན་ནོ། །ཚེས་བཅུ་བཞི་ལ་མེ་བཞི་སྟེ། །ཚེས་བཅོ་ལྔ་ལ་ནག་པ་ཡིན། །དཔྱིད་ཟླ་འབྲིང་པོ་ཁོ་ན་ཡི། །རང་བཞིན་ཡང་ནི་བརྗོད་པར་བྱ། །
བྱང་གི་ཕྱོགས་སུ་ཁ་བལྟས་ཏེ། །ཉི་མ་ཡོངས་སུ་འཁོར་བར་བྱེད། །འདིར་ནི་ཕྱིས་ཀྱང་ཡུད་ཙམ་བྱ། །ཡོངས་སུ་འཁོར་བར་ཤེས་པར་བྱེད། །ཡུད་ཙམ་ཡང་ནི་
རེ་རེ་ཞིག །ཉིན་མཚན་དག་ལ་འཇུག་པར་བྱེད། །ཉིན་པར་བཅུ་བཞི་ཤེས་པར་གྱིས། །མཚན་མོའང་བཅུ་དྲུག་ཤེས་པར་གྱིས། །བྲེ་དབོ་མཚན་མོ་ཐོབ་པར་བྱེད། །
ཉི་མའི་མདུན་ན་ཐ་སྐར་ཡིན། །གྲིབ་ཚོད་སོར་བརྒྱད་ཉི་མ་འཁོར། །ཉི་མའི་བུ་ནི་མིག་དམར་ཏེ། །གཟའ་རྣོ་ཤིན་ཏུ་མི་བཟད་ཡིན། །ཁྱིམ་ལུག་ལ་ནི་ཡང་དག་གནས། །དཔྱིད་
ཟླ་ཐ་ཆུང་མར་གྱི་ངོའི། །དང་པོ་ཚེས་གཅིག་ས་རི་སྟེ། །ཚེས་གཉིས་ལ་ནི་ས་ག་ཡིན། །ཚེས་གསུམ་ལ་ནི་ལྷ་མཚམས་ཡིན། །ཚེས་བཞི་ལ་ནི་སྣྲོན་ཡིན་ཏེ། །ཚེས་ལྔ་ལ་ནི་
སྣྲུབས་ཡིན་ནོ། །ཚེས་དྲུག་ལ་ནི་ཆུ་སྟོད་ཡིན། །ཚེས་བདུན་ལ་ནི་ཆུ་སྨད་ཡིན། །ཚེས་བརྒྱད་ལ་ནི་བྱི་བཞིན་ཏེ། །ཚེས་དགུ་ལ་ནི་གྲོ་བཞིན་ཡིན། །ཚེས་བཅུ་ལ་ནི་མོན་གྲུ་

66-1-332b

སྟེ༑ ༑ཚེས་བཅུ་གཅིག་ལ་མོན་གྲེ་ཡིན། །ཚེས་བཅུ་གཉིས་ལ་ཁྲུམས་སྟོད་ཡིན། །ཚེས་བཅུ་གསུམ་ལ་ཁྲུམས་སྨད་ཡིན། །ཚེས་བཅུ་བཞི་ལ་ནམ་གྲུ་སྟེ། །ཚེས་བཅོ་ལྔ་ལ་ཐ་སྐར་ཡིན། །
དེ་ནི་ཟླ་བ་ཕྱེད་ཡིན་ཏེ། །ཟླ་བ་ཡར་གྱི་ཚེས་གཅིག་ལ། །བྲ་ཉེ་སྒྲུབ་པར་བྱེད་པ་ཡིན། །ཚེས་གཉིས་ལ་ནི་སྨིན་དྲུག་སྟེ། །ཚེས་གསུམ་ལ་ནི་སྣར་མ་ཡིན། །ཚེས་བཞི་ལ་ནི་མགོ་ཡིན་
ཏེ༑ ༑ཚེས་ལྔ་ལ་ནི་ལག་ཡིན་ནོ། །ཚེས་དྲུག་ལ་ནི་ནབ་སོ་སྟེ། །ཚེ་བདུན་ལ་ནི་རྒྱལ་ཡིན་ནོ། །ཚེས་བརྒྱད་ལ་ནི་སྐག་ཡིན་ཏེ། །ཚེས་དགུ་ལ་ནི་མཆུ་ཡིན་ནོ། །ཚེས་བཅུ་ལ་ནི་
གྲེ་ཡིན་ཏེ། །ཚེས་བཅུ་གཅིག་ལ་དབོ་ཡིན་ནོ། །ཚེས་བཅུ་གཉིས་ལ་མེ་བཞི་ཡིན། །ཚེས་བཅུ་གསུམ་ལ་ནག་པ་སྟེ། །ཚེས་བཅུ་བཞི་ལ་ས་རི་ཡིན། །ཟླ་རངས་ཚེས་ནི་
བཅོ་ལྔ་ལ། །ས་ག་ཡིན་ཏེ་ས་ག་ཡི། །གོ་རིམ་བརྗོད་པ་བྱང་ཕྱོགས་སུ། །ཁ་བལྟས་ཉི་མ་ཡོངས་སུ་འཁོར། །མཚན་མོ་མཉམ་མཚུངས་རྣམ་པ་སྟེ། །བཅོ་ལྔ་བཅོ་
ལྔར་བཤད་པ་ཡིན། །ནག་པས་མཚན་མོ་ཐོབ་པར་བྱེད། །ཉིན་པར་ཡང་ནི་སྨིན་དྲུག་ཡིན། །གྲིབ་ཚོད་དག་ཀྱང་གོམ་པ་དྲུག །ཉི་མ་ཡོངས་སུ་འཁོར་བར་བྱེད། །ལྷ་
མིན་བླ་མ་པ་བ་སངས། །འདིར་ཡང་ཞིང་ཞེས་གདགས་པ་ཡིན། །ཁྱིམ་གླང་ཡིན་ཏེ་མཁས་རྣམས་ཀྱིས། །ཟླ་བ་བདུན་པོ་བཤད་པ་ཡིན། །དབྱར་ཟླ་ར་བ་མར་གྱི་ངོའི། །ངན་

66-1-333a

པོ་ཚེས་གཅིག་ལྷ་མཚམས་སྒྲུབ། །ཚེས་གཉིས་ལ་ནི་སྣྲོན་ཡིན་ཏེ། །ཚེས་གསུམ་ལ་ནི་སྣྲུབས་ཡིན་ནོ། །ཚེས་བཞི་ལ་ནི་ཆུ་སྟོད་ཡིན། །
ཚེས་ལྔ་ལ་ནི་ཆུ་སྨད་ཡིན། །ཚེས་དྲུག་ལ་ནི་བྱི་བཞིན་ཡིན། །ཚེས་བདུན་ལ་ནི་གྲོ་བཞིན་ཡིན། །ཚེས་བརྒྱད་ལ་ནི་མོན་གྲུ་སྟེ། །ཚེས་དགུ་ལ་ནི་མོན་གྲེ་ཡིན། །ཚེས་བཅུ་ལ་
ནི་ཁྲུམས་སྟོད་ཡིན། །ཚེས་བཅུ་གཅིག་ལ་ཁྲུམས་སྨད་ཡིན། །ཚེས་བཅུ་གཉིས་ལ་ནམ་གྲུ་སྟེ། །ཚེས་བཅུ་གསུམ་ལ་ཐ་སྐར་ཡིན། །ཚེས་བཅུ་བཞི་ལ་བྲ་ཉེ་ཡིན། །
ཚེས་བཅོ་ལྔ་ལ་སྨིན་དྲུག་སྟེ། །དེ་ནི་ཟླ་ཕྱེད་ཟླ་བ་ཡར། །ཚེས་གཅིག་ལ་ནི་སྣར་མ་སྒྲུབ། །ཚེས་གཉིས་ལ་ནི་མགོ་ཡིན་ཏེ། །ཚེས་གསུམ་ལ་ནི་ལག་ཡིན་ནོ། །ཚེས་བཞི་ལ་ནི་
ནབ་སོ་སྟེ། །ཚེས་ལྔ་ལ་ནི་རྒྱལ་ཡིན་ནོ། །ཚེས་དྲུག་ལ་ནི་སྐག་ཡིན་ཏེ། །ཚེས་བདུན་ལ་ནི་མཆུ་ཡིན་ནོ། །ཚེས་བརྒྱད་ལ་ནི་གྲེ་ཡིན་ཏེ། །ཚེས་དགུ་ལ་ནི་དབོ་ཡིན་ནོ། །ཚེས་
བཅུ་ལ་ནི་མེ་བཞི་སྟེ། །ཚེས་བཅུ་གཅིག་ལ་ནག་པ་ཡིན། །ཚེས་བཅུ་གཉིས་ལ་ས་རི་སྟེ། །ཚེས་བཅུ་གསུམ་ལ་ས་ག་ཡིན། །ཚེས་བཅུ་བཞི་ལ་ལྷ་མཚམས་ཏེ། །ཚེ་བཅོ་ལྔ་ལ་
སྣྲོན་ཡིན་ནོ། །དབྱར་ཟླར་བའི་རིམ་བརྗོད་བྱ། །བྱང་ཕྱོགས་ཁ་བལྟས་ཉི་མ་འཁོར། །འཕེལ་བྱེད་ཉིན་པར་བཅུ་དྲུག་ཏུ། །ཤེས་བྱ་མཚན་མོའང་བཅུ་བཞི་ཡིན། །ས་གས་མཚན་

66-1-333b

མོ་ཐོབ་པར་བྱེད། །ཉི་མའི་མདུན་ན་མགོ་ཡིན་ནོ། །གྲིབ་ཚོད་གོམ་པ་བཞི་ཡིན་ཏེ། །འདི་ནི་ཡོངས་སུ་འཁོར་བར་བྱེད། །དེར་ཞིང་གཟའ་ལྷག་ཉི་མའི་བུ། །འཇམ་པོར་
བྱེད་པའི་གཟའ་ཡིན་ནོ། །སྦྱོར་བའི་ཁྱིམ་ཡིན་ཉིན་པར་འགྲོ། །བརྒྱད་པ་ཡིན་པར་བརྗོད་པ་ཡིན། །དབྱར་ཟླ་འབྲིང་པོའི་ཚེས་གཅིག་ལ། །སྣྲུབས་ནི་སྒྲུབ་པར་བྱེད་པ་
ཡིན༑ ༑ཚེས་གཉིས་ལ་ནི་ཆུ་སྟོད་ཡིན། །ཚེས་གསུམ་ལ་ནི་ཆུ་སྨད་ཡིན། །ཚེས་བཞི་ལ་ནི་བྱི་བཞིན་ཏེ། །ཚེས་ལྔ་ལ་ནི་གྲོ་བཞིན་ནོ། །ཚེས་དྲུག་ལ་ནི་མོན་གྲུ་སྟེ། །ཚེས་
བདུན་ལ་ནི་མོན་གྲེ་ཡིན། །ཚེས་བརྒྱད་ལ་ནི་ཁྲུམས་སྟོད་ཡིན། །ཚེས་དགུ་ལ་ནི་ཁྲུམས་སྨད་ཡིན། །ཚེས་བཅུ་ལ་ནི་ནམ་གྲུ་སྟེ། །ཚེས་བཅུ་གཅིག་ལ་ཐ་སྐར་ཡིན། །
ཚེས་བཅུ་གཉིས་ལ་བྲ་ཉེ་སྟེ། །ཚེས་བཅུ་གསུམ་ལ་སྨིན་དྲུག་ཡིན། །ཚེས་བཅུ་བཞི་ལ་སྣར་མ་སྟེ། །ཚེས་བཅོ་ལྔ་ལ་མགོ་ཡིན་ནོ། །དེ་ནི་ཟླ་བ་ཕྱེད་ཡིན་ཏེ། །ཟླ་བ་ཡར་
གྱི་ཚེས་གཅིག་ལ། །ལག་ནི་སྒྲུབ་པར་བྱེད་པ་ཡིན། །ཚེས་གཉིས་ལ་ནི་ནབ་སོ་ཡིན། །ཚེས་གསུམ་ལ་ནི་རྒྱལ་ཡིན་ནོ། །ཚེས་བཞི་ལ་ནི་སྐག་ཡིན་ནོ། །
ཚེས་ལྔ་ལ་ནི་མཆུ་ཡིན་ནོ། །ཚེས་དྲུག་ལ་ནི་གྲེ་ཡིན་ནོ། །ཚེས་བདུན་ལ་ནི་དབོ་ཡིན་ཏེ། །ཚེས་བརྒྱད་ལ་ནི་མེ་བཞི་ཡིན། །ཚེས་དགུ་ལ་ནི་ནག་པ་སྟེ། །ཚེས་

66-1-334a

བཅུ་ལ་ནི་ས་རི་ཡིན། །ཚེས་བཅུ་གཅིག་ལ་ས་ག་སྟེ། །ཚེས་བཅུ་གཉིས་ལ་ལྷ་མཚམས་ཡིན། །ཚེས་བཅུ་གསུམ་ལ་སྣྲོན་
ཡིན་ཏེ༑ ༑ཚེས་བཅུ་བཞི་ལ་སྣྲུབས་ཡིན་ནོ། །ཟླ་ཉ་ཟླ་བར་ཆུ་སྟོད་ཡིན། །བདག་གིས་དབྱར་འབྲིང་རིམ་བརྗོད་བྱ། །བྱང་ཕྱོགས་བཞིན་གྱི་དཀྱིལ་
འཁོར་བལྟས། །ཉི་མ་ཡོངས་སུ་འཁོར་བར་བྱེད། །ཉིན་པར་ཡུད་ཙམ་བཅུ་བདུན་ཏེ། །མཚན་མོ་ཡང་ནི་བཅུ་གསུམ་ཡིན། །སྣྲོན་གྱིས་ཀྱང་ནི་མཚན་
མོ་ཐོབ། །ཉིན་པར་བཅས་ན་ནབ་སོ་ཡིན། །གྲིབ་ཚོད་གོམ་པ་གཉིས་ཡིན་ཏེ། །ཉི་མ་ཡོངས་སུ་འཁོར་བར་བྱེད། །ཟླ་བ་ཞེས་བྱ་ཞིང་ཡིན་
ཏེ༑ ༑ལག་དང་ཡང་དག་ལྡན་པ་ཡིན། །འདི་ཁྱིམ་སྦལ་བ་ཞེས་བྱ་བ། །ཟླ་བ་དགུ་པར་བཤད་པ་ཡིན། །དབྱར་ཟླ་ཐ་ཆུང་མར་ངོ་ཡི། །ཚེས་གཅིག་ལ་ནི་ཆུ་སྨད་སྒྲུབ། །ཚེས་
གཉིས་བྱི་བཞིན་གྲོ་བཞིན་ཏེ། །ཚེས་གསུམ་ལ་ནི་མོན་གྲུ་ཡིན། །ཚེས་བཞི་ལ་ནི་མོན་གྲེ་སྟེ། །ཚེས་ལྔ་ལ་ནི་ཁྲུམས་སྟོད་ཡིན། །ཚེས་དྲུག་ལ་ནི་ཁྲུམས་སྨད་ཡིན། །ཚེས་བདུན་
ལ་ནི་ནམ་གྲུ་སྟེ། །ཚེས་བརྒྱད་ལ་ནི་ཐ་སྐར་ཡིན། །ཚེས་དགུ་ལ་ནི་བྲ་ཉེ་སྟེ། །ཚེས་བཅུ་ལ་ནི་སྨིན་དྲུག་ཡིན། །ཚེས་བཅུ་གཅིག་ལ་སྣར་མ་ཡིན། །ཚེས་བཅུ་གཉིས་

66-1-334b

ལ་མགོ་ཡིན་ནོ། །ཚེས་བཅུ་གསུམ་ལ་ལག་ཡིན་ནོ། །ཚེས་བཅུ་བཞི་ལ་ནབ་སོ་ཡིན། །ཚེས་བཅོ་ལྔ་ལ་རྒྱལ་ཡིན་ཏེ། །དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །སྐག་ནི་སྒྲུབ་པར་
བྱེད་པ་ཡིན། །ཚེས་གཉིས་ལ་ནི་མཆུ་ཡིན་ནོ། །ཚེས་གསུམ་ལ་ནི་གྲེ་ཡིན་ཏེ། །ཚེས་བཞི་ལ་ནི་དབོ་ཡིན་ནོ། །ཚེས་ལྔ་ལ་ནི་མེ་བཞི་སྟེ། །ཚེས་དྲུག་ལ་ནི་ནག་པ་ཡིན། །ཚེས་བདུན་ལ་ནི་
ས་རི་སྟེ༑ ༑ཚེས་བརྒྱད་ལ་ནི་ས་ག་ཡིན། །ཚེས་དགུ་ལ་ནི་ལྷ་མཚམས་ཏེ། །ཚེས་བཅུ་ལ་ནི་སྣྲོན་ཡིན་ནོ། །ཚེས་བཅུ་གཅིག་ལ་སྣྲུབས་ཡིན་ཏེ། །ཚེས་བཅུ་གཉིས་ལ་ཆུ་སྟོད་ཡིན།།
ཚེས་བཅུ་གསུམ་ལ་ཆུ་སྨད་ཡིན། །ཚེས་བཅུ་བཞི་ལ་བྱི་བཞིན་ཏེ། །ཟླ་བ་རངས་ལ་གྲོ་བཞིན་ནོ། །བདག་གིས་དབྱར་ཐའི་རིམ་བརྗོད་བྱ། །དེ་བཞིན་བྱང་གིས་ཕྱོགས་སུ་ནི། །ཉི་མ་
གདོང་ཕྱེད་བལྟས་ཏེ་འཁོར། །ཉིན་པར་བཅོ་བརྒྱད་ཐོབ་ནས་ཀྱང༌། །མཚན་མོ་ཡང་ནི་བཅུ་གཉིས་ཏེ། །ཆུ་སྟོད་ཀྱིས་ནི་མཚན་མོ་ཐོབ། །ཉི་མའི་མདུན་ན་མཆུ་ཡིན་ནོ། །གྲིབ་ཚོད་
གོམ་པ་ཕྱེད་ཡིན་ཏེ། །ཉི་མ་ཡོངས་སུ་འཁོར་བར་བྱེད། །འདིར་ཞིང་ཉི་མ་ལྡན་པ་ཡིན། །སྲས་ཀྱང་གཟེར་ནི་གཏོང་བར་བྱེད། །འདིར་ཁྱིམ་སེངྒེར་ཤེས་པར་གྱིས། །ཟླ་
བ་བཅུ་པོ་བཤད་པ་ཡིན། །སྟོན་ཟླ་ར་བ་མར་གྱི་ངོའི། །དང་པོར་ཚེས་གཅིག་མོན་གྲུ་སྒྲུབ། །ཚེས་གཉིས་ལ་ནི་མོན་གྲེ་སྟེ། །ཚེས་གསུམ་ལ་ནི་ཁྲུམས་སྟོད་ཡིན། །ཚེས་བཞི་ལ་ནི་

66-1-335a

ཁྲུམས་སྨད་ཡིན། །ཚེས་ལྔ་ལ་ནི་ནམ་གྲུ་སྟེ། །ཚེས་དྲུག་ལ་ནི་ཐ་སྐར་ཡིན། །ཚེས་བདུན་ལ་ནི་བྲ་ཉེ་སྟེ། །ཚེས་བརྒྱད་ལ་ནི་སྨིན་དྲུག་
ཡིན། །ཚེས་དགུ་ལ་ནི་སྣར་མ་སྟེ། །ཚེས་བཅུ་ལ་ནི་མགོ་ཡིན་ནོ། །ཚེས་བཅུ་གཅིག་ལ་ལག་ཡིན་ནོ། །ཚེས་བཅུ་གཉིས་ལ་ནབ་སོ་ཡིན། །ཚེས་བཅུ་གསུམ་ལ་རྒྱལ་ཡིན་
ཏེ༑ ༑ཚེས་བཅུ་བཞི་ལ་སྐག་ཡིན་ནོ། །ཚེས་བཅོ་ལྔ་ལ་མཆུ་ཡིན་ཏེ། །དེ་ནི་ཟླ་བ་ཕྱེད་ཡིན་ནོ། །ཟླ་བ་ཡར་གྱི་ཚེས་གཅིག་ལ། །གྲེ་ནི་སྒྲུབ་པར་བྱེད་པ་སྟེ། །ཚེས་གཉིས་ལ་
ནི་དབོ་ཡིན་ནོ། །ཚེས་གསུམ་ལ་ནི་མེ་བཞི་སྟེ། །ཚེས་བཞི་ལ་ནི་ནག་པ་ཡིན། །ཚེས་ལྔ་ལ་ནི་ས་རི་སྟེ། །ཚེས་དྲུག་ལ་ནི་ས་ག་ཡིན། །ཚེས་བདུན་ལ་ནི་ལྷ་མཚམས་
ཏེ༑ ༑ཚེས་བརྒྱད་ལ་ནི་སྣྲོན་ཡིན་ནོ། །ཚེས་དགུ་ལ་ནི་སྣྲུབས་ཡིན་ཏེ། །ཚེས་བཅུ་ལ་ནི་ཆུ་སྟོད་ཡིན། །ཚེས་བཅུ་གཅིག་ལ་ཆུ་སྨད་ཡིན། །གྲོ་བཞིན་བྱི་བཞིན་ཚེས་
བཅུ་གཉིས། །ཚེས་བཅུ་གསུམ་ལ་མོན་གྲུ་སྟེ། །ཚེས་བཅུ་བཞི་ལ་མོན་གྲེ་ཡིན། །ཟླ་བ་ཉ་བའི་ཟླ་རངས་ལ། །ཁྲུམས་སྟོད་ཅེས་ནི་བྱ་བ་ཡིན། །བདག་གིས་
སྟོན་ཟླར་རིམ་བརྗོད། །ལྷོ་ཕྱོགས་ཉི་མའི་འཁོར་ལོ་ལྡོག། ཉིན་མར་ཡང་ནི་བཅུ་བདུན་ཏེ། །མཚན་མོ་ཡང་ནི་བཅུ་གསུམ་ཡིན། །གྲོ་བཞིན་གྱིས་ཀྱང་

66-1-335b

མཚན་མོ་ཐོབ། །ཉི་མའི་མདུན་ན་གྲེ་ཡིན་ཏེ། །གྲིབ་ཚོད་དག་ཀྱང་གོམ་པ་གཉིས། །ཉི་མ་ཡོངས་སུ་འཁོར་བར་བྱེད། །ཟླ་བུ་གཟའ་ལྷག་ཅེས་བྱ་བ། །དེར་ནི་ཞིང་ལ་ཡང་དག་གནས། །
དེར་ཁྱིམ་བུ་མོ་བཞག་པ་སྟེ། །ཟླ་བ་བཅུ་གཅིག་བདག་གིས་བཤད། །སྟོན་ཟླ་འབྲིང་པོ་མར་གྱི་ངོའི། །དང་པོ་ཚེས་གཅིག་ཁྲུམས་སྨད་སྒྲུབ། །ཚེས་གཉིས་ལ་ནི་ནམ་གྲུ་སྟེ། །ཚེས་
གསུམ་ལ་ནི་ཐ་སྐར་ཡིན། །ཚེས་བཞི་ལ་ནི་བྲ་ཉེ་སྟེ། །ཚེས་ལྔ་ལ་ནི་སྨིན་དྲུག་ཡིན། །ཚེས་དྲུག་ལ་ནི་སྣར་མ་སྟེ། །ཚེས་བདུན་ལ་ནི་མགོ་ཡིན་ནོ། །ཚེས་བརྒྱད་ལ་ནི་ལག་
ཡིན་ཏེ༑ ༑ཚེས་དགུ་ལ་ནི་ནམ་སོ་ཡིན། །ཚེས་བཅུ་ལ་ནི་རྒྱལ་ཡིན་ཏེ། །ཚེས་བཅུ་གཅིག་ལ་སྐག་ཡིན་ནོ། །ཚེས་བཅུ་གཉིས་ལ་མཆུ་ཡིན་ཏེ། །ཚེས་བཅུ་གསུམ་ལ་གྲེ་
ཡིན་ནོ༑ ༑ཚེས་བཅུ་བཞི་ལ་དབོ་ཡིན་ནོ། །ཚེས་བཅོ་ལྔ་ལ་མེ་བཞི་ཡིན། །དེ་ནི་ཟླ་བ་ཕྱེད་ཡིན་ཏེ། །ཟླ་ཡར་ཚེས་གཅིག་ནག་པ་སྒྲུབ། །ཚེས་གཉིས་ལ་ནི་ས་རི་སྟེ། །ཚེས་གསུམ་ལ་
ནི་ས་ག་ཡིན། །ཚེས་བཞི་ལ་ནི་ལྷ་མཚམས་ཏེ། །ཚེས་ལྔ་ལ་ནི་སྣྲོན་ཡིན་ནོ། །ཚེས་དྲུག་ལ་ནི་སྣྲུབས་ཡིན་ཏེ། །ཚེས་བདུན་ལ་ནི་ཆུ་སྟོད་ཡིན། །ཚེས་བརྒྱད་ལ་ནི་ཆུ་སྨད་ཡིན། །ཚེས་
དགུར་བྱི་བཞིན་གྲོ་བཞིན་ཏེ། །ཚེས་བཅུ་ལ་ནི་མོན་གྲུ་ཡིན། །ཚེས་བཅུ་གཅིག་ལ་མོན་གྲུ་ཡིན། །ཚེས་བཅུ་གཉིས་ལ་ཁྲུམས་སྟོད་ཡིན། །ཚེས་བཅུ་གསུམ་ལ་ཁྲུམས་

66-1-336a

སྨད་ཡིན། །ཚེས་བཅུ་བཞི་ལ་ནམ་གྲུ་སྟེ། །ཟླ་རངས་ཉ་ཚེ་ཐ་སྐར་ཡིན། །དེ་ནི་ཟླ་བ་ཕྱེད་ཡིན་ཏེ། །སྟོན་ཟླ་འབྲིང་པོའི་ངོ་ལ་ནི། །ལོ་སྐོར་བདག་གིས་བརྗོད་
པར་བྱ༑ ༑ལྷོ་ཡི་ཕྱོགས་སུ་ཁ་བལྟས་ཏེ། །ཉི་མ་ཡོངས་སུ་འཁོར་བར་བྱེད། །ཉིན་པར་བཅུ་དྲུག་འགྲོ་བྱེད་ཅིང༌། །མཚན་མོ་ཡང་ནི་བཅུ་བཞི་ཡིན། །ཁྲུམས་སྟོད་ཀྱིས་ནི་མཚན་
མོ་ཐོབ༑ ༑ཉི་མའི་མདུན་ན་ནག་པ་ཡིན། །གྲིབ་ཚོད་དག་ནི་གོམ་བཞི་སྟེ། །ཉི་མ་ཡོངས་སུ་འཁོར་བར་བྱེད། །ལྷ་མིན་བླ་མ་པ་བ་སངས། །གཟའ་ནི་ཞིང་ལ་རྣམ་པར་གཞག །
འདིར་ཁྱིམ་སྲང་ཞེས་བྱ་བ་གཞག །ཟླ་བ་བཅུ་གཉིས་བཤད་པ་ཡིན། །ཡོངས་སུ་འཁོར་བ་དེ་ཡིས་ནི། །ལོ་ནི་དེ་ལྟར་འགྲོ་བར་བྱེད། །མིག་སྟོང་ཡང་དང་ཡང་དུ་ནི། །འདུས་
ཏེ་ཆོས་ཀྱི་ཕྱོགས་ལ་ལྟོས། །ཁྱོད་ནི་ཤེས་རབ་གཞི་ཡིན་ན། །ཆོས་མ་ཡིན་པའང་ཟློག་པར་གྱིས། །ཆོས་གནས་ཚུལ་ཁྲིམས་ཕུན་སུམ་ཚོགས། །ཐོས་ཕྱུག་མཁས་
པ་བསམ་གཏན་པ། །དེ་དག་ཁྱོད་ཀྱིས་ཆོས་གོས་དང༌། །བཟའ་བཏུང་རྣམས་ཀྱིས་རྗེས་སུ་སྲུངས། །ཡང་དག་གནས་ཏེ་བརྒྱ་བྱིན་གྱིས། །རྔ་བོད་ལ་ནི་ཐལ་སྦྱར་ནས། །
རབ་ཏུ་སྨྲས་པ་བདག་ཅག་གིས། །བྱ་བ་ཡང་ནི་བསྒོ་བར་གྱིས། །སྨྲས་པ། ལྷ་ཡི་བླ་མ་ཁྱོད་ཀྱིས་སུ། །རྟག་པར་ཚངས་པར་སྤྱོད་པ་སྲུངས། །རིག་སྔགས་སྨན་དང་གསང་

66-1-336b

སྔགས་རྣམས། །ཐམས་ཅད་ལ་ནི་བྱ་བ་སྒྲུབས། །ལས་ཀུན་དྲང་སྲོང་ཟླ་བ་དང༌། །ཟླ་བ་ཆུང་དང་ཞག་དང་བཞི། །བཟོ་ཡི་ལས་ཀྱི་མཐའ་ཀུན་ལ། །གཙོ་བོ་ཡིན་པར་བཀོད་པ་ཡིན། །དྲག་
བོ་དུང་གི་སྣ་ཅན་དང༌། །དགོན་པ་དང་ནི་ལྕི་བ་སྟེ། །གནོད་སྦྱིན་བཞི་པོ་དེ་དག་ནི། །མཆོད་སྦྱིན་རིབ་མར་གཙོ་བོར་བཀོད། །རྒྱ་མཚོ་ཆུ་ལྷ་འཇོག་པོ་དང༌། །རིན་ཆེན་སྐྱོད་དང་རིང་དུ་འགྲོ།
ས་ཡིད་ཚེས་དང་ཟླ་སྲུང་དང༌། །གནས་ཐར་བྱེད་པ་རྒྱ་མཚོ་ནི། །གཙོ་བོར་གཞག་སྟེ་མ་དྲོས་དང༌། །ཁབ་ཀྱིས་ལུས་འབིགས་ཆུ་ལྷས་བྱིན། །རི་དྭགས་འཁྲུགས་པ་ཀླུ་དེ་བཞི། །ཀླུ་རྣམས་ཀྱི་
ནི་གཙོ་བོར་བཀོད། །ཁྱོད་ནི་དགེ་བར་བསྐྱེད་པ། །ནེ་ཙོ་ཡི་ནི་ཁྱབ་བྱེད་པ། །མཁས་པ་ཞིང་གི་གཙོ་བོ་སྟེ། །དེ་འདྲ་བ་ནི་ཇི་ལྟ་བུ། །ཁྱོད་ནི་སྙིང་པོ་ཁོ་ནས་ཀྱང༌། །མེ་ཡི་རྩེ་མོའི་གཙོ་བོ་སྟེ། །ཁྱོད་
ནི་རླུང་དམར་འགུལ་གཡོ་བ། །རླུང་ཡང་བ་ཡི་གཙོ་བོ་ཡིན། །རྡོ་རྗེའི་མིག་དང་སེངྒེའི་མིག །ལེགས་མཐོང་ལག་ན་མདུད་གསུམ་ཐོགས། །ལྷ་མོ་བཞི་པོ་དེ་དག་ནི། །གྲོང་ཁྱེར་གཙོ་བོར་བཀོད་
པ་ཡིན། །གོང་མའི་ཆར་སྐྱེས་རྩིབས་མུ་ཁྱུད། །འཁོར་ལོ་སྤེན་པ་གནོད་སྦྱིན་བཞི། །དེ་དག་རིན་ཆེན་བརྟག་པ་ལ། །ཉོ་ཚོད་བྱེད་པའི་གཙོ་བོར་བཀོད། །ཕྱོགས་མཚམས་སུ་ནི་
བཞི་ཡིན་ཏེ། །བསྲུང་བའི་ཕྱིར་ནི་ཡང་དག་གནས། །ཡུལ་འཁོར་གྲོང་ཁྱེར་ཐམས་ཅད་དུ། །བསྲུང་བའི་ཕྱིར་ནི་འབྱུང་པོ་བཀོད། །དྲང་སྲོང་དག་ནི་ཐམས་ཅད་དང༌། །ལྷ་ཡི་

66-1-337a

ཚོགས་དང་ཀླུ་རྣམས་དང༌། །ལྷ་མ་ཡིན་དང་མི་རྣམས་ཀྱི། །བར་ཡང་རྗེས་སུ་ཡི་རང་བྱེད། །ལུང་བསྟན་རབ་ཏུ་རྒྱལ་བ་མཆོག །ཐུབ་པ་ཡི་ནི་གཙོ་བོ་སྟེ།
ཁྱོད་ནི་སྐྱེ་དང་འགག་པ་དང༌། །ཟས་དང་རོ་དང་མེ་ཏོག་མཆོག །ཁྱོད་ནི་དྲི་འཕེལ་བྱེད་པ་སྟེ། །ཤུ་དག་རྫོགས་བྱེད་འབྲས་བུའི་མཆོག །ཁྱོད་ནི་ལམ་བདེ་སྐྱེད་པ་སྟེ། །རྣམ་པར་
འཚེ་ལས་རྒྱལ་བའི་གཙོ། །དགའ་བོ་དང་ནི་ཉེ་དགའ་གཉིས། །རི་བོ་རྣམས་ཀྱི་གཙོ་བོར་བཀོད། །ནོར་རྒྱས་བུ་དང་ཐང་ཤིང་ཞིང༌། །ལྕི་མཆོག་མིག་དམར་སྨུགས་བྱེད་སྐེམ། །ཁྱོད་
ནི་དབྱངས་ཅན་ཆུ་ཡི་གཙོ། །ཁྱོད་ནི་གྲུབ་དང་ཡིད་འཕྲོག་པ། །ཟླ་བ་འཕྲོག་པར་བྱེད་པ་སྟེ། །བཅུད་ཀྱིས་ལེན་གྱི་གཙོ་བོ་ཡིན། །གཟའ་དང་རྒྱུ་སྐར་དུས་ཀྱང་ཡིན། །ཁྱིམ་བདག་ཐམས་
ཅད་རྣམ་པར་གཞག །རྒྱལ་པོ་ཆེན་པོ་བཞི་ཡང་ནི། །སྐལ་ལྡན་རྒྱུར་ནི་རྣམ་པར་གཞག །ལུས་ངན་གནོད་སྦྱིན་རྣམས་ཀྱི་གཙོ། །གྲུལ་བུམ་རྣམས་ཀྱི་འཕགས་སྐྱེས་པོ། །ཀླུ་
རྣམས་ཀྱི་ནི་མིག་མི་བཟང༌། །དྲི་ཟ་རྣམས་ཀྱི་ཡུལ་འཁོར་སྲུང༌། །ཐམས་ཅད་ཀྱི་གླིང་ཆེན་པོ་བཞི། །གླིང་གཞན་བརྒྱད་ཁྲི་ཐམས་ཅད་དུ། །དྲང་སྲོང་རྔ་བོང་གིས་གང་ཡོངས་
སུ་སྐྱོང་བ་མ་བཀོད་པར་བཏང་བའི་གནས་ཅིའང་མེད་དོ། །དེ་ལྟར་ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མི་འམ་ཅི་དང༌། ལྟོ་འཕྱེ་

66-1-337b

ཆེན་པོ་དང༌། མི་དང༌། མི་མ་ཡིན་པ་དེ་དག་ཐམས་ཅད་ཀྱིས་ཀྱང་ལེགས་སོ། །ཞེས་བྱ་བ་བྱས་པར་གྱུར་ཏོ། །དྲང་སྲོང་རྔ་བོང་གི་བྱ་བ་དེ་ལ་ཡང་དག་པར་རྗེས་སུ་ཡི་རང་བར་གྱུར་ཏོ། །བྱ་བ་དེ་
ནི༑ མཆོད་པ་དང༌། རིམ་གྲོ་བྱ་བར་སོ་སོར་གནས་པར་གྱུར་ཏོ། །དེའི་རྗེས་ལ་ཤིན་ཏུ་ཡུན་རིང་ཞིག་ན་དྲང་སྲོང་ཐུབ་པ་ལམ་ཞེས་བྱ་བ་བྱུང་སྟེ། །དེས་ཀྱང་སྐར་མའི་དཔྱད་རབ་ཏུ་བྱས་
སོ༑ ༑ཞག་གིས་མི་ཐུབ་པ་དང༌། ཤོལ་ཡོད་པ་ཡང་བཤད་དོ། །ཡང་དེའི་ཚེས་དྲང་སྲོང་ཐུབ་པའི་གནས་རྟེན་ག་ལ་བར་ཀླུ་ཐམས་ཅད་འདུས་ཏེ། དེ་དག་དྲང་སྲོང་སྐར་མ་ལ་དགའ་བ་
མཆོག་ཏུ་བླ་མ་ལ་གུས་པ་དང་གཅེས་པར་བྱེད་པ་སྐྱེས་ཏེ། དེ་ལ་མཆོད་པའི་ལས་བྱ་བའི་ཕྱིར་ཅི་ནུས་སུ་བརྩོན་པར་གྱུར་ཏོ། །འཕགས་པ་འདུས་པ་ཆེན་པོའི་སྡེ་ཐེག་པ་ཆེན་པོའི་མདོ་ལས།
ཉི་མའི་སྙིང་པོའི་ལེའུ་བཅུ་གཅིག་པ་ལས། རྒྱུ་སྐར་གྱི་སྦྱོར་བ་རྣམ་པར་གཞག་པའི་ལེའུ་སྟེ་བདུན་པ་རྫོགས་སོ།།    །།འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་
ཞེས་བྱ་བའི་མདོ། བམ་པོ་བཅུ་གཅིག་པ། རྒྱ་མཚོས་སྨྲས་པ། ནམ་མཁའ་ལ་ནི་རྒྱུ་སྐར་ཚོགས། །ཇི་ལྟར་བཞག་པ་བཞིན་དུ་ནི། །ཁྱོད་ཀྱིས་སྔོན་གྱི་ཚེ་རབས་དྲན། །མཁས་ཁྱོད་
སྲིད་གསུམ་ཀུན་གྱི་གཙོ། །ཁྱོད་ཀྱི་སྙིང་རྗེ་བྱམས་པ་དཔེར། །ཤེས་གསལ་འགྲོ་ལ་སྙིང་བརྩེ་བཞིན། །ཀུན་དཔལ་འདི་ནས་ཁྱོད་ཀྱིས་ནི། །ལག་འགྲོ་ཐམས་ཅད་ཐར་པར་གྱིས། །

66-1-338a

སྲིད་གསུམ་ཚུལ་བརྟུལ་མཚུངས་མེད་ཁྱོད། །ལག་འགྲོ་དེ་ཀུན་ཚིམ་བྱེད་ཁྱོད། །ཁྱོད་ནི་དྲང་སྲོང་ཀུན་གྱི་བླ། །མི་རྣམས་ཀྱིས་ནི་མཆོད་པར་འོས། །འགྲོ་
བ་ཀུན་དཔལ་ཁྱོད་ལ་ནི། །ལྷ་དང་ལག་འགྲོ་གནོད་སྦྱིན་ཚོགས། །རྟེན་གྱི་ཡུལ་རྣམས་ཐམས་ཅད་པ། །ལག་འགྲོ་མྱུར་དུ་ཐར་པར་གྱིས། །དེ་ནས་དྲང་སྲོང་སྐར་མ་ལ་དགའ་བ་
དཀོན་མཆོག་གསུམ་ལ་མཆོག་ཏུ་ཡིད་དང་བ་བསྐྱེད་པར་འདོད་ནས་དེ་ལྟ་བུའི་ཀླུའི་ཚོགས་ཐམས་ཅད་ལ་ཤིན་ཏུ་རིགས་པའི་ཚིག་སྙན་པ་དག་གིས་འདི་སྐད་ཅེས་སྨྲས་སོ། །ཡོན་
ཏན་དེ་འདྲ་བདག་ལ་མེད། །དྲང་སྲོང་རྔ་བོང་བདག་མ་ཡིན། །ཁྱེད་ཅག་འདི་ནས་ཐར་བྱེད་པར། །བདག་གིས་ནུས་པ་མ་ཡིན་ནོ། །གང་གིས་བསྐལ་བ་དུ་མར་ནི། །དཀའ་ཐུབ་
དཀའ་བ་བཟོད་པར་སྤྱད། །ཁྱོད་ཅག་ཐར་པར་བྱེད་པ་ཡི། །དྲང་སྲོང་གཞན་དེ་བལྟ་བར་གྱིས། །རྟག་ཏུ་བརྩོན་ཞིང་སྦྱིན་པ་བྱིན། །མཁས་ཤིང་གླང་ཆེན་རྟ་དང་ནི། །ཤིང་རྟ་བུ་
དང་ཆུང་མ་དང༌། །ནོར་གྱིས་སེམས་ཅན་ཕན་པ་བྱས། །རྐང་ལག་མགོ་དང་རྣ་བ་དང༌། །མིག་དང་པགས་པ་ཁྲག་དང་ནི། །བུ་བྲན་བྲན་མོ་བཟའ་བཏུང་མང༌། །མལ་ཆ་ཁ་ཟས་
སྔོན་ཆད་བཏང༌། །སྙིང་རྗེ་དང་ནི་བྱམས་པ་ཡིས། །ཁྱེད་ཅག་ཐར་བྱེད་སྲིད་གསུམ་ན། །མཚུངས་མེད་བསམ་གཏན་དགའ་འབྱུང་བ། །དེ་ནི་དྲང་སྲོང་རྔ་བོང་སྟེ། །ཀུན་ཏུ་

66-1-338b

བརྩེ་ཞིང་བྱང་ཆུབ་སེམས། །སྔོན་ཆད་རིག་བྱེད་ཕ་རོལ་ཕྱིན། །སེམས་ཅན་མང་པོ་སྡུག་བསྔལ་གྱིས། །ཉམ་ཐག་པ་ནི་ཐར་བར་བྱས། །སེམས་ཅན་གཅིག་གི་ཆེད་དུ་ཡང༌། །སྔོན་གྱི་ཚེ་རབས་
དེ་བསྐལ་པར། །དམྱལ་བར་འགྲོ་བཟོད་དེ་ཡི་དྭགས། །དེ་ནི་འཇིག་རྟེན་སངས་རྒྱས་བྱུང༌། །སེམས་ཅན་སྡུག་བསྔལ་ཉམ་ཐག་ཀུན། །སྡུག་བསྔལ་མཐར་མཛད་རྔ་བོང་ཡིན། །སེམས་
ཅན་སྨིན་ཕྱིར་བརྩོན་འགྲུས་དང༌། །སྙིང་རྗེ་བརྟན་པོས་དེ་སྲིད་འཁོར། །རྔ་བོང་དེ་ནི་སྐྱེས་པ་ན། །རྒྱལ་སྲས་བུ་རམ་ཤིང་པ་ཡི། །རིགས་སུ་ཟས་གཙང་གི་ནི་སྲས། །དེས་ནི་བཙས་མ་
ཐག་ཏུ་ཁྱབ། །སྲིད་གསུམ་བདེ་འབྱུང་འཇིག་རྟེན་དཔལ། །ཡིད་བདེ་རྣམ་པ་སྣ་ཚོགས་དང༌། །ལྷ་དང་ཀླུ་ཡི་བུ་རྣམས་དང༌། །འབྱུང་པོ་གནོད་སྦྱིན་རྒྱལ་པོས་ཁྱབ། །དེར་ནི་མཆོད་ཕྱིར་ཐམས་
ཅད་ལྷགས། །དེ་ཡིས་གོམ་པ་བདུན་བོར་ཏེ། །རི་དང་རྒྱ་མཚོར་བཅས་པ་ཡི། །ས་ནི་ཐམས་ཅད་འཁྲུགས་པར་འགྱུར། །འགྲོ་བ་རྒ་ནད་སྡུག་བསྔལ་དང༌། །འཆི་བས་གཟིར་ལས་ངས་
བསྒྲལ་ཞིང༌། །ཞི་བ་བདེ་བ་མྱ་ངན་མེད། །སྐམ་ལ་དགོད་ཅེས་ཤཱཀ་སྲས་གསུངས། །མེ་ཏོག་དྲི་དང་རིན་ཆེན་དག །ལྷ་ཀླུ་རྣམས་ཀྱིས་གཏོར་གྱུར་ཅིང༌། །འབྱུང་པོའི་ཚོགས་རྣམས་
སྣ་ཚོགས་ཀྱིས། །སྲས་པོ་ལ་ནི་བསྟོད་གྱུར་པ། །བསྐལ་པ་མང་པོ་དུ་མར་ཡང༌། །སྔོན་ཆད་ཁྱོད་ཀྱིས་དུལ་བ་དང༌། །སྦྱིན་དང་བསམ་གཏན་དགྱེས་ལ་བརྟེན། །སེམས་ཅན་ཀུན་ཆེད་

66-1-339a

སྡུག་བསྔལ་བཟོད། །འདི་ལ་སྐྱེ་བ་འདི་ཡང་ནི། །ཐམས་ཅད་ཀྱི་ནི་ཐ་མ་ལགས། །སྡུག་བསྔལ་ཐམས་ཅད་ཞི་མཛད་པར། །རིང་པོ་མི་ཐོགས་ཁྱོད་འཚང་
རྒྱ༑ ༑དེས་ཀྱང་དཔའ་བོ་བརྟན་པར་གྱུར། །མཚུངས་པ་མེད་དེ་བུད་མེད་ཚོགས། །དྲུག་ཁྲི་ཐམ་པ་སྤངས་ནས་སུ། །སྤྱོད་པ་རབ་བསྟན་ལོ་དྲུག་སྤྱད། །གཡོ་སྒྱུ་ཅན་ནི་སྡེར་བཅས་
པའི༑ ༑བདུད་ནི་གཅིག་པུས་བཅོམ་ནས་ཀྱང༌། །བྱང་ཆུབ་ཞི་མཆོག་གཞལ་མེད་བརྙེས། །མྱ་ངན་མེད་ལམ་དོན་དམ་གཟིགས། །བྱམས་དང་ཡེ་ཤེས་ཐུགས་རྗེ་ཡིས། །སེམས་
ཅན་ཀུན་དང་མི་མཉམ་ཞིང༌། །འབྱུང་བོ་དག་ནི་ཐམས་ཅད་ལ། །དེ་ནི་བྱམས་པའི་ཐུགས་མཉམ་པ། །སེམས་ཅན་གང་ལའང་མཐོ་མི་འཚམ། །སེམས་ཅན་ཐམས་ཅད་སྡུག་བསྔལ་
ལས༑ ༑ཐར་པར་མཛད་ཅིང་དེ་ཡང་ནི། །རྣམ་བཅིངས་བརྩོན་ར་ཐར་མཛད་པ། །མ་ག་དྷ་ན་དེ་གནས་ཤིང༌། །འགྲོ་བའི་ནང་ན་ཆོས་ཀྱང་སྟོན། །དེ་ལ་ཁྱོད་ཀྱིས་གསོལ་བ་ཐོབ། །བྱམས་
པའི་ཡིད་ཀྱིས་རྣམ་པར་ལྟོས། །དྲང་སྲོང་མཆོག་གི་ཐད་དུ་དེངས། །འགྲོ་བའི་སྡུག་བསྔལ་ཐམས་ཅད་ལས། །ཁྱེད་ཅག་ཡོངས་སུ་ཐར་པར་བྱེད། །རང་ཉིད་ཀྱང་ནི་འདོང་བར་
གྱིས༑ ༑དགའ་མཆོག་བདེ་བ་འདོད་རྣམས་ཀྱིས། །ཕྱིན་ཆད་མཁའ་ལྡིང་ཐམས་ཅད་ལས། །འཇིགས་པ་ཁྱེད་ལ་མི་འབྱུང་ངོ༌། །རྟག་བདེ་སྡུག་བསྔལ་བྲལ་དགར་གྱིས། །བཙོན་

66-1-339b

ར་འདི་ནི་གཡོ་སྒྱུ་ཅན། །བདུད་ནི་ཁྱོད་ལ་རྣམ་པར་འཚེ། །ཇི་ལྟར་ང་ཡིས་བཤད་པ་བཞིན། །ཐམས་ཅད་ཀྱང་ནི་གཟུང་བར་གྱིས། །ཡང་དེའི་ཚེ་དྲང་སྲོང་ཐུབ་པའི་གནས་རྟེན་དུ་ཀླུ་དང༌།
ཀླུ་ཆེན་པོ་ཕོ་དང༌། མོ་དང༌། ཁྱེའུ་དང༌། བུ་མོ་གང་དག་ཐམས་ཅད་འདུས་པ་དེ་དག་ཐམས་ཅད་ཀྱིས་ཐལ་མོ་རབ་ཏུ་སྦྱར་ཏེ་འདི་སྐད་ཅེས་སྨྲས་སོ། །འཇིག་རྟེན་ཐམས་ཅད་ལས་ཁྱད་པར་
དུ་འཕགས་པ། ཆོས་ཐམས་ཅད་ཀྱི་དབང་གིས་ཕ་རོལ་ཏུ་ཕྱིན་པ། སེམས་ཅན་ཐམས་ཅད་ཀྱི་སྡུག་བསྔལ་སེལ་བར་མཛད་པ། བདེ་བ་ཐམས་ཅད་སྦྱིན་པར་མཛད་པ། དགའ་བ་ཐམས་
ཅད་སྐྱེད་པར་མཛད་པ། ཤེས་རབ་ཐམས་ཅད་ཀྱི་ཕ་རོལ་ཏུ་ཕྱིན་པ། རྟག་ཏུ་བྱམས་པའི་ཐུགས་དང་ལྡན་པ། ཐུགས་རྗེ་ཐམས་ཅད་ཀྱིས་ཁྱབ་པ། འཕྲིན་ལས་ཐམས་ཅད་སྒྲུབ་པར་
མཛད་པ། ལམ་ཐམས་ཅད་སྟོན་པ། ཡང་དག་པའི་མིག་གསུང་བ། ལྷ་དང༌། ཀླུ་རྣམས་ཀྱིས་མཆོད་པ་ལ་ཕྱག་འཚལ་ལོ། །སྲིད་པ་གསུམ་གྱི་དགྲ་བཅོམ་པ། མཆོད་པ་ཐམས་ཅད་
འོས་པ༑ བདག་ཅག་ཐམས་ཅད་སྡུག་བསྔལ་གྱི་བཙོན་ར་འདིར་འཕངས་ལགས་ན། འདི་ནས་བདག་ཅག་ཐར་པར་མཛད་པར་གསོལ། ཀླུ་དེ་དག་དང་ལྷན་ཅིག་བདག་ཅག་གནས་པར་
བགྱིའོ༑ ༑བཅོམ་ལྡན་འདས་ཀྱིས་ཀླུ་དེ་དག་ཐམས་ཅད་སྔོན་གྱི་ལུས་ཀྱི་གཟུགས་ཇི་ལྟ་བ་བཞིན་དུ་བཀོད་དེ། གནས་དེ་ནས་འགྲོ་བར་མི་ནུས་སོ། །དེ་དག་ཐམས་ཅད་ཀྱིས་དྲང་

66-1-340a

སྲོང་སྐར་མ་ལ་དགའ་བ་ལ་སྨྲས་པ། དེ་བཞིན་གཤེགས་པ་དེ་ནི། བདེན་ཏེ། སེམས་ཅན་ཐམས་ཅད་ལ་བདེ་བར་བཞེད་པ་རྣམ་པར་མི་འཚེ་བའི་ཆོས་
ཉིད་ཡིན་ནོ། །དེ་ལ་བདག་ཅག་སྐྱབས་སུ་ཉེ་བར་གནས་སོ། །འདི་ནས་མྱུར་དུ་བཞུད་ཅིག། བདུད་ཀྱི་འཆིང་བ་འདི་ལས་བདག་ཅག་ཐར་པར་མཛོད་ཅིག །སྐར་མ་ལ་དགའ་བས་འདི་
སྐད་ཅེས་སྨྲས་སོ། །དེ་བཞིན་གཤེགས་པ་དྲང་སྲོང་སེམས་ཅན་ཐམས་ཅད་ལ་ཕན་པ་དང་བདེ་བའི་ཕྱིར་སྙིང་རྗེ་ཆེན་པོའི་རྒྱུ་མཐུན་པ་ཐམས་ཅད་མཁྱེན་པ་ཐུབ་པ་དེས་བྱང་ཆུབ་སེམས་
དཔའ་སེམས་དཔའ་ཆེན་པོ་རྣམས་ལ་འཁོར་བའི་འཁོར་ལོ་རྣམ་པར་ལྡོག་པར་བྱ་བའི་ཕྱིར་དང༌། བྱང་ཆུབ་ཀྱི་ལམ་རྣམ་པར་དག་པར་བྱ་བའི་ཕྱིར་དང༌། རྒྱུ་དང་འབྲས་བུའི་སེམས་
ཅན་ཡང་དག་པར་བསྟན་པའི་ཕྱིར་ཞེས་བྱ་བ་ནས་སངས་རྒྱས་ཀྱི་སྤྱན་གྱི་བར་དུ་ཐོབ་པར་བྱ་བའི་ཕྱིར་མང་པོར་མ་བྱུང་བ་ལ་དམིགས་པ་དང༌། ཉན་ཐོས་དང་ཐུན་མོང་བ་སེམས་ཅན་
ལ་དམིགས་པའི་གནས་པ་མཆོག་བསྟན་ཏོ། །ཡང་བྱང་ཆུབ་སེམས་དཔའ་སེམས་དཔའ་ཆེན་པོ་སློབ་དཔོན་ལ་རག་ལས་པ་རྣམས་ལས་ཡང་དག་པར་བྱུང་བ་དང༌། སོ་སོར་བརྟག་
པ་ལ་དམིགས་པ་ཚངས་པའི་གནས་པ་བསྟན་ཏོ། །ད་ལྟར་དེ་བཞིན་གཤེགས་པ་དེ་ནི། སངས་རྒྱས་ཀྱི་ཞིང་གངྒཱའི་ཀླུང་གི་བྱེ་མ་སྙེད་གྲངས་མེད་པ་དཔག་ཏུ་མེད་པ་རྡུལ་ཕྲ་རབ་ཀྱི་

66-1-340b

རྡུལ་སྙེད་ན་ཐེག་པ་བླ་ན་མེད་པའི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། སེམས་ཅན་ཐམས་ཅད་འཁོར་བའི་རྒྱ་མཚོ་ལས་
བསྒྲལ་བའི་ཕྱིར་དང༌། བདུད་བཞི་གདུལ་བའི་ཕྱིར་དང༌། དཀོན་མཆོག་གསུམ་གྱི་གདུང་རྒྱུན་མི་གཅད་པའི་ཕྱིར་ཆོས་ཀྱི་ཆུས་ཁྲུས་མཛད་དོ། །ད་ལྟར་ཤིན་ཏུ་ཀུན་ཏུ་རྟོག་པའི་ཉོན་མོངས་
པའི་ཚོགས་ཀྱི་སེམས་ཅན་གྱི་ཁམས་ལ་དམིགས་པ་མེད་པ། ཀུན་ནས་ལྡང་བ་མེད་པ། རྒྱུ་བ་མེད་པ། གཞི་མེད་པ། མཚན་ཉིད་མེད་པ། མཚན་མ་མེད་པ། ཆགས་པ་མེད་པ། རྣམ་
པར་གཞག་པ་མེད་པ། རྡུལ་མེད་པ། མུན་པ་མེད་པ། སྣང་བ་མེད་པ། གཟུང་བ་མེད་པ། གསལ་བྱེད་མེད་པ། སྤྱོད་པ་མེད་པ། ཐ་མི་དད་པ་ཉིད་ཅེས་བྱ་བ་ནས་ཕུང་པོ་དང༌། ཁམས་དང་
སྐྱེ་མཆེད་དང༌། འབྱུང་བ་ཆེན་པོ་ཐམས་ཅད་དང༌། མིག་གི་རང་བཞིན་ཚོར་བ་པོ་མེད་པའི་སྲེད་པ་ཞེས་བྱ་བའི་བར་ནས་ཡིད་ཀྱི་རང་བཞིན་ཚོར་བ་པོ་མེད་པའི་སྲེད་པའི་བར་ལ་སྨོན་པ་
མེད་པ་དང༌། མངོན་པར་འདུ་བྱེད་པ་མེད་པ་དང༌། འཇུག་པ་མེད་པའི་ཆོས་ཀྱི་དབྱིངས་དང༌། ཡང་དག་པའི་མཐའ་དང༌། འགག་པ་མེད་པ་དང༌། དེ་བཞིན་ཉིད་འདྲེས་པ་མེད་པ་དང༌།
གང་འཇུག་པ་མེད་པའི་ཆོས་ཀྱི་དབྱིངས་དོན་དམ་པ་སྟོང་པ་ཉིད་དང༌། ཕྱིར་མི་ལྡོག་པའི་ཆོས་ཐམས་ཅད་མཉམ་པ་ཉིད་ཀྱིས་སྒྲོལ་བ། ཕྱད་པའི་ཡེ་ཤེས་ཀྱི་སྤྱོད་པ་དང་ལྡན་པ། ཡང་དག་

66-1-341a

པར་དམིགས་པའི་དེ་བཞིན་གཤེགས་པ་འདི་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཕ་རོལ་ཏུ་ཕྱིན་པ་དྲུག་གི་སྤྱོད་པ་དག་ལ་ཡོངས་སུ་སྦྱང་བ་བྱས་
པ༑ སེམས་ནམ་མཁའ་དང་མཉམ་ཞིང་མཚུངས་པ། མ་ཆགས་པའི་ཡེ་ཤེས་མཉམ་པ་ཉིད་ཐོབ་པ། ལྟ་བ་ཐམས་ཅད་ཀྱི་བག་ཆགས་ཀྱི་ཉོན་མོངས་པ་ཡང་དག་པར་བཅོམ་པ་རྣམས་ལ་
ཚངས་པའི་གནས་པ་དམིགས་པ་མེད་པ་སྟོན་ཏོ། །ཀྱེ་དྲང་སྲོང་སྐར་མ་ལ་དགའ་བས་བསྟན་པ་འདི་བཤད་པ་ནའང་ཀླུའི་རྒྱལ་པོ་རྒྱ་མཚོ་དང༌། ཀླུའི་རྒྱལ་པོ་ལུས་འབིགས་པའི་ཁབ་ཅེས་བྱ་བ་
དང༌། ཀླུའི་རྒྱལ་པོ་ཟླ་བ་ལ་རྩུབ་པ་ཞེས་བྱ་བ་དང༌། ཀླུའི་རྒྱལ་པོ་རིན་ཆེན་སྐྱོང་ཞེས་བྱ་བ་དེ་དག་བྱང་ཆུབ་ཀྱི་སྤྱོད་པའི་དགེ་བའི་རྩ་བ་སྔོན་བསགས་པའི་སྨོན་ལམ་ཡང་དག་པར་རྗེས་སུ་
དྲན་པས་དེ་དག་སྣང་བ་དང༌། རྣམ་པར་བསྒྱིངས་པ་དང་ལྡན་པའི་གཟུངས་ཐོབ་པར་གྱུར་ཏོ། །དེའི་ཚེ་ཀླུ་གཞན་བརྒྱད་ཅུ་རྩ་བཞི་ནི། བྱང་ཆུབ་ཀྱི་སྤྱོད་པའི་དགེ་བའི་རྩ་བ་སྔོན་བསགས་
པའི་སྨོན་ལམ་ཡང་དག་པར་རྗེས་སུ་དྲན་པས་བྱང་ཆུབ་ཀྱི་སེམས་མི་བརྗེད་པའི་ཏིང་ངེ་འཛིན་ཐོབ་པར་གྱུར་ཏོ། །བྱང་ཆུབ་སེམས་དཔའ་སྐར་མ་ལ་དགའ་བ་ལ་དེ་དག་གིས་འདི་
སྐད་ཅེས་སྨྲས་སོ། །ཁྱོད་བཞུད་ལ་སྙིང་རྗེ་ཆེན་པོ་ཐོབ་པ་གང་གིས་འདིར་བདག་ཅག་བདུད་ཀྱི་འཆིང་བ་འདི་ལས་ཡོངས་སུ་ཐར་བར་བགྱིད་པའི་དེ་བཞིན་གཤེགས་པའི་སྙིང་རྗེ་

66-1-341b

ཆེན་པོ་ཐོབ་པ་དེ་ལ་བདག་ཅག་གི་ཚིག་གིས་གསོལ་བ་ཐོབ་ཅིག །དེ་བཞིན་དུ་བྱའོ། །ཞེས་སྨྲས་ནས་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་དྲང་སྲོང་གི་ཆ་
བྱད་ཀྱིས་འཁོར་དྲང་སྲོང་སྟོང་ཕྲག་མང་པོ་དང་དེ་ནས་རྫུ་འཕྲུལ་གྱིས་སོང་ངོ༌། །འཕགས་པ་འདུས་པ་ཆེན་པོའི་སྡེ་ཐེག་པ་ཆེན་པོའི་མདོ་ལས། ཉི་མའི་སྙིང་པོའི་ལེའུ་བཅུ་གཅིག་པ་
ལས་ལེའུ་བརྒྱད་པའོ།།    །།བཅོམ་ལྡན་འདས་ལ་ཀླུ་ཐམས་ཅད་སྐྱབས་སུ་ཉེ་བར་གནས་པ་བདུད་སྡིག་ཅན་གྱིས་ཐོས་ཏེ་ཤས་ཆེར་འཁྲུགས་ཤིང་སྐྲག་ལ་རྒྱ་ཤུག་གི་
འདབ་མ་བཞིན་དུ་ལུས་རབ་ཏུ་འདར་ཞིང་ལུས་རྡུལ་ནས་ལག་པ་གཉིས་བསྒྲེངས་ཏེ་འདི་སྐད་ཅེས་སྨྲས་སོ། །ལག་འགྲོ་རྣམས་ནི་སྐྱབས་སུ་དོང༌། །སྐྱེ་རྒུ་ཐམས་ཅད་རྨོངས་གྱུར་ཅིང༌།།
འཆི་མེད་ལམ་ལ་གཞོག་བྱེད་པ། །མི་ཟད་གཡོ་སྒྱུ་ཅན་ལ་ལྟོས། །དེའི་ཚེ་ན་བདུད་ཀྱི་བུ་མོ་མུན་བྲལ་མ་ཞེས་བྱ་བ་དེས་འདི་སྐད་ཅེས་སྨྲས་སོ། །སེམས་ཅན་གང་དག་ཐོས་ཙམ་གྱིས།།
དགེ་སྦྱོང་ལ་ནི་སྐྱབས་སུ་མཆིས། །གང་དག་དེ་ཡི་ཚིག་ཐོས་ཤིང༌། །དེ་མཐོང་བ་ལྟ་སྨོས་ཅི་འཚལ། །བརྩོན་འགྲུས་སྣ་ཚོགས་སྦྱོར་བ་ཡིས། ཁྱོད་ཀྱིས་ཡུན་ནི་རིང་དུ་གཟིགས། །བཀའ་
མཆིད་སྣ་ཚོགས་ལྷན་ཅིག་མཛད། །དེ་ཡི་སྒྱུ་ནི་མ་བསླབས་སམ། །བདུད་ཀྱིས་སླར་སྨྲས་པ། དགེ་སྦྱོང་གཽ་ཏམ་བརྟན་པ་ཡིན། །རང་བཞིན་མཁས་པ་ཆེན་པོ་སྟེ། །སྟོང་པའི་ཆོས་ལ་ཡང་

66-1-342a

དག་ཞུགས། །རྒལ་ནས་སྐྱེ་རྒུ་སྒྲོལ་བར་བྱེད། །མུན་བྲལ་མས་སྨྲས་པ། སྟོང་པ་ལ་ནི་གང་ཞུགས་པ། །བདུད་རྣམས་བྱེ་བས་མི་བསྐྱོད་དེ། །བྱང་གྲོལ་
བདེ་བ་སྦྱིན་བགྱིད་པ། །དེ་ལ་བདག་ནི་སྐྱབས་སུ་མཆི། །མཚན་ཉིད་མ་མཆིས་ལྡན་པ་ཡི། །དེ་བཞིན་ཉིད་ལ་གང་རྟེན་ཅིང༌། །ཡེ་ཤེས་ཀྱི་ནི་ཕ་རོལ་ཕྱིན། །དེ་ལ་བདག་ནི་སྐྱབས་སུ་
མཆིས༑ ༑སྒྱུ་དེ་བདག་གིས་བསླབ་པར་བགྱི། །སེམས་ཅན་ཐམས་ཅད་རྣམ་པར་དགྲོལ། །ཆོས་རྣམས་ཀུན་ལ་དབང་སྒྱུར་བའི། །བླ་མེད་སངས་རྒྱས་འགྲུབ་པར་ཤོག །བདུད་ཀྱི་
བུ་མོ་ལྔ་བརྒྱ་སྙེད་བདུད་ཀྱི་གནས་དེར་འཁོད་ནས་བྱང་ཆུབ་ཏུ་སྨོན་ལམ་བཏབ་པར་གྱུར་ཏོ། །བདུད་སྡིག་ཅན་ཤས་ཆེར་འཁྲུགས་ཤིང་དངངས་ཏེ་རྨོངས་ནས་སྟོབས་ཀྱི་ཤུགས་ཀྱིས་
འཆག་སར་ཞུགས་ཏེ་བདུད་ཀྱི་སྟོབས་ཀྱི་ཤུགས་ཀྱི་ཆོ་འཕྲུལ་གྱིས་བྱིན་གྱིས་བརླབ་པ་དེ་ལྟ་བུ་བྱིན་གྱིས་བརླབས་སོ། །གང་གིས་དྲང་སྲོང་སྐྲ་མ་ལ་དགའ་བ་དེ་ནས་སོང་ནས་རིང་
པོ་མ་ལོན་པར་དྲང་སྲོང་ཐུབ་པའི་གནས་རྟེན་དེར་བདུད་ཀྱི་གནས་དེ་ནས་ནམ་མཁའ་ལས་རྡོའི་ཆར་བ་མེ་རབ་ཏུ་འབར་བའི་ཆར་མངོན་པར་རབ་ཏུ་དབབ་པར་བརྩམས་ཏེ་ཀླུ་ཐམས་
ཅད་ཐལ་བར་རླག་པར་འདོད་ན། བཅོམ་ལྡན་འདས་ཀྱི་མཐུས་དེར་མེ་ཏོག་གི་ཆར་རྣམ་པ་སྣ་ཚོགས་རབ་ཏུ་ཕབ་སྟེ། ཀླུ་ཐམས་ཅད་རབ་ཏུ་དགའ་བར་གྱུར་ཏོ། །དགའ་ཁྱབ་མས་

66-1-342b

སྨྲས་པ། ཀྱེ་བདུད་ཀྱི་བུ་མོ་དག་ཁྱོད་ལྟོས་ཤིག །ཛམྦུའི་གླིང་དེར་དགེ་སྦྱོང་གཽ་ཏ་མ་ལ་ཀླུ་གང་དག་སྐྱབས་སུ་དོང་བ་དེ་དག་ཐམས་ཅད་ཀྱང་འདི་སྡུག་བསྔལ་མང་པོས་གནོད་པར་བྱེད་ན།
གང་དག་འདིར་འཁོད་ནས་དགེ་སྦྱོང་གཽ་ཏ་མ་ལ་སྐྱབས་སུ་དོང་བ་རང་གི་བུ་མོ་ཁྱེད་ལ་ལྟ་སྨོས་ཀྱང་ཅི་དགོས། བདུད་ཀྱི་བུ་མོས་འདི་སྐད་ཅེས་སྨྲས་སོ། །སངས་རྒྱས་སྐྱབས་སུ་སེམས་ཅན་སུ་
འགྲོ་བ༑ ༑བདུད་རྣམས་བྱེ་བས་གསད་པར་མི་ནུས་ཏེ། ཚུལ་ཁྲིམས་ཉམས་ཤིང་བློ་ནི་འཁྲུགས་ཟིན་ཀྱང༌། །དེ་ནི་ངེས་པར་སྐྱེ་བའི་ཕ་རོལ་འགྲོ། །སྟོན་པ་ལ་ནི་མེ་ཏོག་གཅིག་གཏོར་ཞིང༌། །བྱང་
ཆུབ་སྨོན་ལམ་བརྟན་པོ་བསྐྱེད་པས་ན། །དེ་ནི་བདུད་རྣམས་དུ་མས་གསང་མི་ནུས། །ནེམ་ནུར་མེད་པར་འཇིག་རྟེན་སངས་རྒྱས་འགྱུར། །དེ་ཡི་བསླབ་པའི་གཞི་ནི་གཅིག་བླངས་ཤིང༌། །ཚིག་གི་
དོན་གཅིག་ཙམ་ཡང་ཉན་བྱེད་ན། །བྱང་ཆུབ་ཕྱིར་ནི་སེམས་ཀྱང་བསྐྱེད་པ་དེ། །སེམས་ཅན་ཁ་ལོ་སྒྱུར་འགྱུར་ནེམ་ནུར་མེད། །ཡབ་ཀླུ་ཚོགས་འདི་མཐོང་སྟེ་སངས་རྒྱས་ཀྱིས། །དེར་ནི་མེ་ཏོག་
ཆར་བ་སྣ་ཚོགས་འབེབས། །སངས་རྒྱས་ཡུལ་གཅིག་གིས་ནི་ཁྱོད་ལ་བསྔོས། །དེར་ནི་ཅི་ཡང་ནུས་པར་མ་གྱུར་ཏོ། །གང་གིས་སེམས་ཅན་དེ་དག་སྡིག་ཟད་ཅིང༌། །བདག་ཅག་གི་ནི་ལས་ཀྱི་
སྒྲིབ་འབྱང་བ། །ཆེད་དུ་ལུང་བསྟན་པ་ནི་དེར་ཉན་པའི། །རིག་པ་གཅིག་ཀྱང་དེར་ནི་སྟོན་པས་གསུངས། །དེ་ནས་བདུད་སྡིག་ཅན་ཤས་ཆེར་འཁྲུགས་ཤིང་གཤེ་སྟེ་སྡུག་བསྔལ་ཞིང་ཡིད་མི་བདེ་

66-1-343a

བ་སྐྱེས་ནས་མྱ་ངན་གྱི་ཁང་པར་གཅིག་པུ་འདུག་གོ །དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་བཅོམ་ལྡན་འདས་ཀྱི་
ཚངས་པའི་གནས་པ་དམིགས་པ་མེད་པའི་གཏམ་གྱི་ཐ་མར་མཇུག་ཐོགས་སུ་བཅོམ་ལྡན་འདས་བཞུགས་པ་དེར་ཕྱིན་ཏེ་འདུག་གོ །བཅོམ་ལྡན་འདས་ག་ལ་བ་ཞེས་བྱ་བ་ནས་
བཅོམ་ལྡན་འདས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བས་འདི་སྐད་ཅེས་གསོལ་ཏོ། །ཞེས་བྱ་བའི་བར་དུའོ། །བཙུན་པ་བཅོམ་ལྡན་འདས། བཞི་པ་
རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་བཤད་པར་གསོལ། །གཟུངས་སྔགས་ཀྱི་གཞི་དེ་དག་གིས་ནི། སྔོན་བདག་ཅག་གཉིས་བྲམ་ཟེའི་ཁྱེའུ་གཉིས་སུ་གྱུར་པ་ན་
ལུས་ཀྱི་སླད་དུ་རྒྱལ་པོ་རྒྱལ་གྱི་ལྷ་ལ་ནོངས་པ་བགྱིས་པས་འགུམ་པ་ལ་ཐུག་སྟེ་བཙོན་རར་སྩལ་ནས་ཟླ་བ་ཕྱེད་ཟས་དང་བྲལ་ཞིང་བཅིང་བ་ལྔས་བཅིངས་ནས་དེ་བཞིན་གཤེགས་པ་
མནྡཱ་ར་བའི་བསུང་ལ་ཡིད་ལ་གཞན་མི་སེམས་པར་གསོལ་བ་བཏབ་པ་ལགས་སོ། །དེ་ནས་དེ་བཞིན་གཤེགས་པ་མནྡཱ་ར་བའི་བསུང་བདག་ཅག་ལ་ཐུགས་བརྩེ་བས་རང་གི་གནས་
ཀྱི་ཤུལ་ཀར་བཞུགས་ནས་སངས་རྒྱས་ཀྱི་ཡུལ་གྱི་རྫུ་འཕྲུལ་གྱི་ཆོ་འཕྲུལ་ལུང་བསྟན་པ་དེ་ལྟ་བུས་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་བསྟན་ཏོ། སངས་

66-1-343b

རྒྱས་ཀྱི་མཐུས་བཙོན་ར་དེར་བདག་ཅག་གི་རྣ་ལམ་དུ་དོན་དང་བཅས། ཚིག་འབྲུ་དང་བཅས་པར་གྲགས་སོ། །གསང་སྔགས་ཡིད་ལ་བགྱིད་པ་དེ་དག་གིས་བདག་ཅག་དགའ་བ་དང༌། དད་པ་ཡང་དག་
པར་བསྐྱེད་ནས་དེའི་ཚེ་བདག་ཅག་གི་མཐོང་བའི་ཆོས་ལ་མྱོང་བར་འགྱུར་བ་ཐམས་ཅད་དང༌། སྐྱེས་ནས་མྱོང་བར་འགྱུར་བ་དང༌། ལན་གྲངས་གཞན་ལ་མྱོང་བར་འགྱུར་བ་ཐམས་ཅད་དང༌།
ལས་ཀྱི་སྒྲིབ་པ་ཐམས་ཅད་དང༌། ཉོན་མོངས་པའི་སྒྲིབ་པ་དང༌། ཆོས་ཀྱི་སྒྲིབ་པ་དང༌། སེམས་ཅན་གྱི་སྒྲིབ་པ་དང༌། སྦྱིན་པའི་སྒྲིབ་པ་ཞེས་བགྱི་བ་ནས་ཤེས་རབ་ཀྱི་སྒྲིབ་པ་ཞེས་བྱ་བའི་བར་
དང༌། ཉེ་བར་སྤྱོད་པ་དང༌། ལོངས་སྤྱོད་ཀྱི་སྒྲིབ་པ་དང༌། ཚེའི་འདུ་བྱེད་པས་པའི་སྒྲིབ་པ་དང༌། བསམ་བཞིན་དུ་སྲིད་པར་སྐྱེ་བའི་སྒྲིབ་པ་དང༌། སངས་རྒྱས་ཀྱི་ཞིང་ཡོངས་སུ་དག་པ་རྣམས་
སུ་འགྲོ་བའི་སྒྲིབ་པ་ཡོངས་སུ་བས་ཤིང༌། དེར་བདག་ཅག་བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་སྔགས་ཐོས་པ་ཙམ་གྱི་མོད་ལ་མགྲིན་པ་འཆིང་བ་ལྔ་ལས་གྲོལ་
ཏེ་བཙོན་ར་ནས་རྫུ་འཕྲུལ་གྱི་ཡུལ་ཐོབ་པར་གྱུར་ཅིང༌། དེ་ནས་ནམ་མཁའ་ལ་ཆས་ནས་བཅོམ་ལྡན་འདས་དེ་བཞིན་གཤེགས་པ་མནྡཱ་ར་བའི་བསུང་གི་ཐད་དུ་ཉེ་བར་ཕྱིན་ཏོ། །དེ་ནས་ཤི་
འཕོས་ནས་སངས་རྒྱས་ཀྱི་ཞིང་རི་བོའི་འོད་ཅེས་བགྱི་བར་སྐྱེས་ཏེ། བཅོམ་ལྡན་འདས་དེ་བཞིན་གཤེགས་པ་སྤྲིན་གྱི་མདོག་གི་ཐད་དུ་རབ་ཏུ་བྱུང་ནས་ཞེས་བགྱི་བ་ནས་སླན་ཆད་བསྐལ་

66-1-344a

པ་དཔག་ཏུ་མ་མཆིས་པར་སངས་རྒྱས་ཀྱི་ཞིང་སྟོན་པ་རྣམས་སུ་བདག་ཅག་མ་སྐྱེས་སོ། །ཞེས་བྱ་བའི་བར་དུའོ། །དེ་བཞིན་དུ་ད་ལྟར་སངས་རྒྱས་
ཀྱི་ཞིང་མི་མཇེད་ཐམས་ཅད་དུ་འདི་དང་འོག་མིན་ལ་ཐུག་པའི་བར་གྱིས་ཐམས་ཅད་སེམས་ཅན་མི་དང་མི་མ་ལགས་པ་དཔག་ཏུ་མ་མཆིས་པས་ཁྱབ་སྟེ། དེ་དག་ནི།
ལས་ཀྱི་སྒྲིབ་པ་དང༌། ཉོན་མོངས་པའི་སྒྲིབ་པ་དང༌། ཆོས་ཀྱི་སྒྲིབ་པ་དང༌། སེམས་ཅན་གྱི་སྒྲིབ་པ་རྣམ་པ་སྣ་ཚོགས་ཀྱིས་ཟིན་ཏོ། །ཞེས་བགྱི་བ་ནས་སངས་རྒྱས་ཀྱི་ཞིང་ཡོངས་སུ་དག་པ་
རྣམས་སུ་ལས་ཡོངས་སུ་མ་དག་པ་དག་གིས་བསྒྲིབས་ཏེ་མཆིས་པར་མི་ནུས་པ་ལགས་སོ། །ཞེས་བགྱི་བའི་བར་དུའོ། །སེམས་ཅན་གྱི་ལས་ཀྱི་གཟུངས་སྔགས་ཐོས་མ་ཐག་ཏུ་སེམས་
ཅན་རྣམས་ཀྱི་མཐོང་བའི་ཆོས་ལ་མྱོང་བར་འགྱུར་བ་དང༌། ལན་གྲངས་གཞན་ལ་མྱོང་བར་འགྱུར་བ་དང༌། ལས་ཀྱི་སྒྲིབ་པ་ཐམས་ཅད་དང༌། ཉོན་མོངས་པའི་སྒྲིབ་པ་དང༌། ཆོས་
ཀྱི་སྒྲིབ་པ་དང༌། སེམས་ཅན་གྱི་སྒྲིབ་པ་དང༌། སྦྱིན་པའི་སྒྲིབ་པ་ཞེས་བགྱི་བ་ནས་ཤེས་རབ་ཀྱི་སྒྲིབ་པ་ཞེས་བགྱི་བའི་བར་དང༌། ཉེ་བར་སྤྱོད་པ་དང༌། ལོངས་སྤྱོད་ཀྱི་སྒྲིབ་པ་དང༌།
དགེ་བཅུའི་ལས་ཀྱི་ལམ་གྱི་སྒྲིབ་པ་མཆིས་པ་ཐམས་ཅད་དང༌། ཐོས་མ་ཐག་ཏུ་སྐྱེ་བའི་སྒྲིབ་པ་དང༌། སངས་རྒྱས་ཀྱི་ཞིང་ཡོངས་སུ་དག་པ་དག་ཏུ་འགྲོ་བའི་སྒྲིབ་པ་མཆིས་པ་ཐམས་

66-1-344b

ཅད་ཡོངས་སུ་བས་པར་འགྱུར་བ་དང༌། ཆོས་བསྟན་པ་དེས་སེམས་ཅན་རྣམས་བཟོད་པ་དང༌། ཏིང་ངེ་འཛིན་རྣམ་པ་སྣ་ཚོགས་ཐོབ་པར་འགྱུར་བ་དང༌། ཇི་སྲིད་འཚོ་བའི་མཐའི་བར་དུ་
དེར་འཆི་བའི་དུས་བགྱིས་ནས་སེམས་ཅན་རྣམས་ཇི་ལྟར་བསམ་པ་བཞིན་དུ་སྲིད་པར་སྐྱེ་བ་ལེན་པར་རྡོ་ཐོགས་པར་འགྱུར་བ་དང༌། ཚེ་རབས་དྲན་པར་འགྱུར་བ་དང༌། རྟག་པར་རྒྱུན་
དུ་བརྩོན་འགྲུས་བརྩམས་པ་དང༌། དགེ་བ་བཅུའི་ལས་ཀྱི་ལམ་ཡང་དག་པར་ལེན་པ་དང༌། ལོག་པར་མི་ལྟུང་བའི་ཆོས་ཅན་རྣམས་སུ་འགྱུར་བ་དང༌། ཕ་རོལ་ཏུ་ཕྱིན་པ་དྲུག་ལ་མངོན་
པར་བརྩོན་པ་དང༌། བསྡུ་བའི་དངོས་པོ་བཞི་ལ་མངོན་པར་བརྩོན་པ་དང༌། ཆོས་ཉན་པ་དང༌། དགེ་འདུན་ལ་རིམ་གྲོ་བགྱི་བ་དང༌། བསམ་གཏན་གྱིས་རྣམ་པར་རོལ་པ་དང༌། མངོན་
པར་ཤེས་པ་དང༌། ཚངས་པའི་གནས་བསྒོམ་པ་ལ་མངོན་པར་བརྩོན་པར་འགྱུར་བ་དང༌། འགྲོ་བ་ཐམས་ཅད་དུ་བླ་ན་མེད་པའི་ཡོངས་སུ་མྱ་ངན་ལས་འདས་པའི་བར་དུ་ཆེས་དེ་དག་དང་
འབྲལ་བར་མི་འགྱུར་བར་བཅོམ་ལྡན་འདས་དེ་སེམས་ཅན་ཐམས་ཅད་ལ་ཐུགས་བརྩེ་བའི་སླད་དུ་བཙུན་པ་བཅོམ་ལྡན་འདས། བཞི་པ་རབ་ཀྱི་མཐའ་གནས་ཡིད་ལ་བགྱིད་པའི་གཟུངས་
སྔགས་དེ་ལེགས་པར་བཤད་པར་གསོལ། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། གང་ཁྱོད་སྐྱེ་བོ་མང་པོ་ལ་ཕན་པའི་ཕྱིར་ཞུགས་པ་ལེགས་སོ། །ལེགས་སོ། །ཞེས་བྱ་

66-1-345a

བ་ནས་བཅོམ་ལྡན་འདས་ཀྱིས་བཀའ་སྩལ་པ་ཞེས་བྱ་བའི་བར་དུའོ། །དགེ་སློང་ངམ། དགེ་སློང་མའམ། རིགས་ཀྱི་བུའམ་རིགས་ཀྱི་བུ་མོ་དད་པ་ཅན་སུ་
ལ་ལ་ཐེག་པ་གསུམ་ལས་ཐེག་པ་གང་ཡང་རུང་བས་སྲིད་པའི་རྒྱ་མཚོ་ལས་རྒལ་བར་འདོད་པ་ནི། མྱུར་དུ་ཐེག་པ་དེ་ཡོངས་སུ་རྫོགས་པར་བྱ་བར་འདོད་པ་ཡིན་ལ། སྡུག་བསྔལ་ཐམས་
ཅད་འཇོམས་པར་འདོད་པ་ཡིན། ཐོས་པ་ཐམས་ཅད་ཀུན་ཏུ་འཛིན་པར་འདོད་པ་ཡིན། ལུས་དང༌། ངག་དང༌། ཡིད་ཀྱི་གནས་ངན་ལེན་ཐམས་ཅད་ལས་ཡོངས་སུ་ཐར་པར་འདོད་
པ་ཡིན༑ བསྟན་པ་སྲུང་བར་འདོད་པ་ཡིན། སྙན་པ་འདོད་པ་དང༌། རྙེད་པ་འདོད་པ་ཡིན། བཟའ་བ་དང་བཏུང་བ་མང་པོ་འདོད་པ་དང༌། དབང་ཕྱུག་འདོད་པ་དང༌། གཟུགས་འདོད་
པ་དང༌། སྟོབས་འདོད་པ་དང༌། འཁོར་འདོད་པ་དང༌། ནོར་དང་འབྲུ་འདོད་པ་དང༌། ཐུ་བོ་འདོད་པ་དང༌། མི་དང༌། མི་མ་ཡིན་པ་ཐམས་ཅད་ཀྱིས་མཆོད་པར་འོས་པར་འདོད་པ་ཡིན།
རྟག་ཏུ་ལུས་འདོད་པ་ཡིན། རྟག་ཏུ་ལུས་དང༌། ངག་དང༌། ཡིད་ཀྱིས་ཀུན་ཏུ་གནོན་པར་འདོད་པ་ཡིན་ཞིང༌། མྱུར་དུ་བསམ་གཏན་དང༌། ཏིང་ངེ་འཛིན་དང༌། གཟུགས་མེད་པ་ནི་
སྙོམས་པར་འཇུག་པ་དང༌། མངོན་པར་ཤེས་པ་དང༌། ཚངས་པའི་གནས་པ་དང༌། གཟུངས་དང༌། བཟོད་པ་རྣམ་པ་སྣ་ཚོགས་སྒྲུབ་པར་འདོད་པ་ཡིན་ནོ། །དེ་ལྟར་ཡང་ལས་ཀྱི་སྒྲིབ་

66-1-345b

པ་དང༌། ཉོན་མོངས་པའི་སྒྲིབ་པ་ཤས་ཆེར་འཕངས་པ་རྣམ་པ་སྣ་ཚོགས་ཀྱིས་ཞེས་བྱ་བ་ནས་སངས་རྒྱས་ཀྱི་ཞིང་ཡོངས་སུ་དག་པར་འགྲོ་བའི་སྒྲིབ་པ་རྣམས་ཀྱིས་བསམ་བཞིན་དུ་
སྲིད་པར་སྐྱེ་བ་བླངས་པ་དེའི་བར་གྱིས་མྱུར་དུ་དགེ་བའི་རྩ་བ་རྣམ་པ་སྣ་ཚོགས་དེ་ལྟ་བུ་དེ་དག་སྒྲུབ་པར་མི་ནུས་ཏེ། ལས་ཀྱི་སྒྲིབ་པ་དེ་ལྟ་བུ་དེ་དག་གིས་ཟིན་པའི་ཕྱིར་རོ། །གང་ཟག་དེ་
ཁྲུས་བྱས་ཏེ་གོས་གཙང་མ་བགོས་ཤིང༌། ཁ་ཟས་གཙང་མ་དང་མལ་གཙང་མ་དེར་སྐྱིལ་མོ་ཀྲུང་ངམ། འཆག་པས་ཀྱང་རུང་སྟེ། རྗེས་སུ་མཐུན་པའི་ཚེས་བརྒྱད་ལ་སངས་རྒྱས་ཀྱི་སྐུའི་གཟུགས་
ཡིད་ལ་བྱེད་པས་གཞན་ཡིད་ལ་མི་སེམས་པར་ཞེས་བྱ་བ་ནས་ལས་གཞན་མི་བྱེད་ཅིང་སེམས་རྣམ་པར་གཡེངས་པ་མ་ཡིན་པའི་བར་གྱིས་རེ་ཞིག་མཚན་གཅིག་གམ་ཞེས་བྱ་བ་ནས་མཚན་
བདུན་གྱི་བར་དུ་གནས་པར་བྱེད་ན། དེས་རང་གི་སྐུ་བྱད་དུ་སངས་རྒྱས་མཐོང་ངོ༌། །ཞེས་བྱ་བའི་བར་དུའོ། །གལ་ཏེ་སངས་རྒྱས་ཀྱི་སྐུའི་གཟུགས་ཆུང་ངུར་རྟོག་པར་བྱེད་ན། ཆུང་ངུ་ཁོ་ནར་
མཐོང་ངོ༌། །ཡད་ན་ཚད་མེད་པར་རྟོག་པར་བྱེད་ན། གཟུགས་ཀྱི་སྐུ་ཚད་མེད་པ་ཡང་དག་པར་རྗེས་སུ་མཐོང་ངོ༌། །དེས་མཚན་ཐོག་ཐག་མཚན་སུམ་ཅུ་རྩ་གཉིས་མཐོང་ངོ༌། །མཚན་གང་
ལས་ཁ་དོག་སྔོན་པོའི་འོད་འཕྲོ་བའི་མཚན་གཅིག་པོ་དེ་ཉིད་ལ་ཡིད་ཀྱིས་རྗེས་སུ་བལྟས་ནས་གསང་སྔགས་འདི་དག་བརྗོད་དོ། །ཏ་དྱ་ཐཱ། བི་དྲི་མ་བྷུ། བི་ཛྲི་མ་བྷ། ཨུད་པཱ་ད། བྱ་ཡ། པི་དྲི་མ་

66-1-346a

བྷ། སྣ་བ་ཕ་ར་ཨ་ནུད་ཏ་ཐཱ་ཏཱ་བྷཱུ་ཏ་ཀོ་ཊི་བི་ཛྲི་མ་བྷ་སྭཱཧཱ། །ཇི་སྲིད་དུ་ཁ་དོག་སྔོན་པོའི་འོད་འཕྲོ་བ་རྣམ་པར་སྦེལ་ནས་དེ་དག་བྱུང་སྟེ་རང་གི་མགོའི་སྤྱི་བོར་ཞུགས་
པ་དེ་སྲིད་དུ་དེས་མཚན་གཅིག་ལ་རྣམ་པར་མིག་གཡེང་བའི་ཡིད་ཀྱིས་རྗེས་སུ་བལྟས་ནས་ཚིག་འདི་དག་བརྗོད་ཅིང་མི་སྐྲག་པར་བྱ། མི་དངང་བར་བྱའོ། །རང་གི་ལུས་ལ་མར་རྣམ་
པར་བལྟ་བར་བྱ་སྟེ། ཇི་ལྟ་ཞེ་ན། དེས་ཁ་དོག་སྔོན་པོའི་འོད་འཕྲོ་བ་རང་གི་ལུས་ཀྱི་ཡན་ལག་དང༌། ཉིང་ལག་ཐམས་ཅད་དུ་འགྲོ་བ་མཐོང་ནས་རང་གི་ལུས་ཐམས་ཅད་རབ་ཏུ་འབར་
བར་མཐོང་ངོ༌། །ཞེས་བྱ་བ་ནས་ཐལ་བ་བཞིན་དུ་མཐོང་ངོ༌། །ཞེས་བྱ་བའི་བར་དང༌། །ཕྱོགས་བཞིར་རླུང་གིས་མ་ལུས་པར་ཁྱེར་བ་སྟོང་པ་བཞིན་དུ་མཐོང་ངོ༌། །ཞེས་བྱ་བའི་བར་
དུ་སྟེ༑ ཕྱོགས་ཐམས་ཅད་དུ་དེ་ལ་གཟུགས་སྣང་བ་གང་ཡང་མི་འབྱུང་བ་འདི་ནི། དེའི་ཐམས་ཅད་སྒྲུབ་པ་ཡིན་ནོ། །རིགས་ཀྱི་བུ། སུ་ལ་ལ་སངས་རྒྱས་རྗེས་སུ་དྲན་པ་དེ་ལྟ་བུའི་བཞི་པ་
རབ་ཀྱི་མཐའ་གནས་ཡིད་ལ་བྱེད་པའི་གཟུངས་སྔགས་ཤིན་ཏུ་བསྒོམས་ཤིང་མཆོད་སྦྱིན་ལེགས་པར་བྱས་ལ་ཤིན་ཏུ་ཡིད་ལ་བྱས་ན། དེའི་ལས་ཀྱི་སྒྲིབ་པ་ཐམས་ཅད་དང༌། ཉོན་
མོངས་པའི་སྒྲིབ་པ་དང༌། ཆོས་ཀྱི་སྒྲིབ་པ་ཞེས་བྱ་བ་ནས་མ་ལུས་པའི་བར་དུ་ཡོངས་སུ་བྱང་བར་འགྱུར་རོ། །མཚམས་མེད་པའི་ལས་རྣམས་དང༌། དམ་པའི་ཆོས་སྤངས་པ་རྣམས་

66-1-346b

དང༌། འཕགས་པ་ལ་སྐུར་བ་འདེབས་པ་རྣམས་ནི། མ་གཏོགས་སོ། །དེ་འདོད་ན་དེ་ལྟར་ཉིན་མཚན་གཅིག་གིས་སངས་རྒྱས་ཀྱི་གསུང་ཐམས་ཅད་དང༌། ཕྱི་རོལ་བའི་བསྟན་བཅོས་ཐམས་ཅད་
དང༌། རིག་པའི་གནས་བཅོ་བརྒྱད་དང༌། གཞན་ཡང་གང་དག་སྙན་དངགས་སུ་བྱས་པ་རྣམས་དེས་ཐེ་ཚོམ་མེད་པར་ཤིན་ཏུ་འཛིན་པར་འགྱུར་རོ། །དེ་ཉིན་མཚན་གཅིག་གིས་བསམ་གཏན་
བཞི་དང༌། གོང་མ་རྫུ་འཕྲུལ་གྱི་རྐང་པ་དང༌། ཚངས་པའི་གནས་པ་བཞི་དང༌། སོ་སོ་ཡང་དག་པར་རིག་པ་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་བསྒོམས་པར་འདོད་ན་
དེས་ཤིན་ཏུ་བསྒོམས་པ་ཡིན་ནོ། །དེ་འདོད་ན་སྐད་ཅིག་གཅིག་གིས་སེམས་ཅན་ཐམས་ཅད་ཀྱི་དུས་གསུམ་གྱི་འགྲོ་བའི་འཆི་འཕོ་དང༌། སྐྱེ་བ་དང༌། སེམས་ཀྱི་སྤྱོད་པ་རབ་ཏུ་ཤེས་པར་འགྱུར་
རོ། །དེ་འདོད་ན་སྐད་ཅིག་གཅིག་གིས་ནམ་མཁའ་ཐམས་ཅད་རང་གི་ལུས་སམ། སངས་རྒྱས་ཀྱི་སྐུའམ། བརྒྱ་བྱིན་གྱི་བར་རམ། ཚངས་པའི་བར་རམ། སྲེད་མེད་ཀྱི་བུའི་བར་རམ། དབང་ཕྱུག་ཆེན་
པོའི་བར་རམ། རྒྱལ་ཆེན་བཞིའི་བར་རམ། འཁོར་ལོས་སྒྱུར་བའི་བར་རམ། ཆུའི་བར་རམ། མེའི་བར་རམ། སའི་བར་གྱིས་གང་བར་བྱེད་དོ། །དེ་འདོད་ན་སྐད་ཅིག་གཅིག་གིས་ནམ་
མཁའ་ཐམས་ཅད་མེ་ཏོག་གི་བར་དང༌། རིན་པོ་ཆེའི་ཕྲེང་བ་དང༌། སྤོས་དང༌། གདུགས་དང༌། རྒྱལ་མཚན་དང༌། བ་དན་དང༌། རས་བཅོས་པུ་དང༌། ཆོས་གོས་དང༌། རྒྱན་རྣམ་པ་སྣ་ཚོགས་ཀྱི་

66-1-347a

བར་དག་གིས་གང་བར་བྱེད་དོ། །སུས་བཞི་བ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་རྗེས་སུ་དྲན་པ་དེ་ལྟ་བུ་ཤིན་ཏུ་བསྒོམས་པ་ཡིན་ཞིང་ཤིན་ཏུ་
འདྲིས་པར་བྱས་ལ་ཤིན་ཏུ་ཡིད་ལ་བྱས་པ་ཡིན་པ་དེའི་ལས་ཚད་མེད་པ་དེ་ལྟ་བུ་མ་ལུས་པར་བྱང་བར་འགྱུར་རོ། །དེ་དེ་ལྟར་བསོད་ནམས་དང༌། སྟོབས་དང༌། བརྩོན་འགྲུས་དང༌། ཏིང་
ངེ་འཛིན་དང༌། གཟུངས་དང༌། བཟོད་པ་དང༌། རྣམ་པར་རོལ་པ་དང༌། མངོན་པར་ཤེས་པ་ཚད་མེད་པར་འགྱུར་རོ། །དེས་དེ་ལྟར་གང་ཡང་རུང་བ་དག་ཡོངས་སུ་རྫོགས་པར་བྱས་ན་མྱུར་
དུ་འཁོར་བ་ལས་རྣམ་པར་ཐར་པར་འགྱུར་ཏེ། མཚམས་མེད་པ་བྱེད་པ་དང༌། དམ་པའི་ཆོས་སྤོང་བ་དང༌། འཕགས་པ་ལ་སྐུར་བ་འདེབས་པ་རྣམས་ནི། མེ་གཏོགས་སོ། །དེ་ལྟ་ཡིན་ཡང་
མཚམས་མེད་པ་བྱེད་པ་དང༌། དམ་པའི་ཆོས་སྤོང་བ་དང༌། འཕགས་པ་ལ་སྐུར་པ་འདེབས་པ་དེའང་བདུན་ཕྲག་བདུན་དུ་བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་རྗེས་སུ་
དྲན་པ་འདི་འདིར་ཇི་ལྟར་བསྟན་པ་བཞིན་སྒོམ་པར་བྱེད་ན། བདུན་ཕྲག་བདུན་པོ་དེ་འདས་ནས་ལས་ཀྱི་སྒྲིབ་པ་སུམ་ཆམ་ཟད་ཅིང་ལྷག་མ་སྐྱོན་མེད་པར་མ་ལུས་པར་བྱང་བར་འགྱུར་
རོ༑ ༑བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་རྒྱས་རྗེས་སུ་དྲན་པ་སྒོམ་པ་དེ་ལྟ་བུ་དེ་ནི། དེ་ལྟར་དོན་ཆེ་བ་ཡིན་ནོ། །སུ་ལ་ལ་བཞི་པ་རབ་ཀྱི་མཐའ་གནས་ཡིད་ལ་བྱེད་པ་སངས་

66-1-347b

རྒྱས་རྗེས་སུ་དྲན་པ་འདི་དེ་ལྟར་ཐོས་པ་ཙམ་རྣ་ལམ་དུ་ཐོས་པ་དེ་ལ་མིའམ་མི་མ་ཡིན་པའི་བར་དེ་ཉེ་བར་བརྟགས་ནས་དད་པ་དང༌། དགའ་བ་དང༌། མཆོག་ཏུ་དགའ་བ་སྐྱེའོ། །དེ་བཙོན་རའི་འཆིང་
བ་དམ་པོ་ལས་ཡོངས་སུ་ཐར་པར་འགྱུར་རོ། །གང་སུ་དག་སྡུག་བསྔལ་བར་གྱུར་པའི་སེམས་ཅན་ཐམས་ཅད་ཀྱང་སྡུག་བསྔལ་དག་ལས་ཡོངས་སུ་ཐར་པར་འགྱུར་རོ། །ལོངས་སྤྱོད་ཀྱི་སྡུག་
བསྔལ་དང༌། ཆད་པ་དང༌། བརྡེག་པ་དང༌། གཡང་ས་དང༌། མེ་དང༌། ཆུ་དང༌། དུག་དང༌། དགྲ་ཐམས་ཅད་དང༌། འབྱུང་པོ་ཐམས་ཅད་དང༌། ནད་ཀྱི་འཇིགས་པ་དང༌། གནས་ཀྱི་འཇིགས་
པ་དང༌། རྒྱལ་པོའི་འཇིགས་པ་དང་ཞེས་བྱ་བ་ནས་བྲན་གྱི་འཇིགས་པ་ཞེས་བྱ་བའི་བར་དང༌། ངན་འགྲོར་འགྲོ་བའི་འཇིགས་པ་ཞེས་བྱ་བའི་བར་ལས་ཡོངས་སུ་ཐར་པར་འགྱུར་རོ། །བདེ་འགྲོར་
འགྲོ་བའི་རྒྱུར་འགྱུར་རོ། །སུ་སངས་རྒྱས་རྗེས་སུ་དྲན་པ་དེ་ལྟ་བ་ཐོས་པ་ཙམ་རྣ་ལམ་དུ་གྲགས་ན་དེ་ལ་ཉེ་བར་རྟགས་ནས་དད་པ་སྐྱེས་དེ་ལྟར་དོན་ཆེ་ཞིང་ཕན་ཡོན་ཆེ་བ་ཡིན་ན། སུ་ཇི་ལྟར་བསྟན་
པ་བཞིན་དེ་བཞིན་དུ་སྒོམ་པ་ལྟ་སྨོས་ཀྱང་ཅི་དགོས། ཆོས་ཀྱི་རྣམ་གྲངས་འདི་བཤད་པ་ན་སྔོན་ཡོངས་སུ་སྦྱང་བ་བྱས་པ་དཀྲིགས་པ་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་དྲུག་ནི། སངས་
རྒྱས་རྗེས་སུ་དྲན་པའི་ཏིང་ངེ་འཛིན་དེ་ཐོབ་པར་གྱུར་ཏོ། །ཇི་ལྟར་སྔར་བཤད་པ་བཞིན་དུ་ཡོན་ཏན་དེ་དག་དང་ཡང་ལྡན་པར་གྱུར་ཏོ། །དའི་ཚེ་སྲོག་ཆགས་ཁྲག་ཁྲིག་ཕྲག་བརྒྱད་ཅུ་རྩ་བཞི་ནི།

66-1-348a

སྡུག་བསྔལ་ལ་ཆོས་ཤེས་པའི་བཟོད་པ་ཐོབ་པར་གྱུར་ཏོ། །དེའི་ཚེ་སེམས་ཅན་དཔག་ཡས་པ་ཁ་ཅིག་ནི། མཐར་གྱིས་གནས་པའི་སྙོམས་པར་འཇུག་པའི་
རྣལ་འབྱོར་དང༌། འབྲས་བུ་དང་པོ་ལ་གནས་པར་གྱུར་ཏོ། །ཁ་ཅིག་ནི། དགྲ་བཅོམ་པ་ཉིད་ཀྱི་བར་ཐོབ་པར་གྱུར་ཏོ། །དེའི་ཚེ་སེམས་ཅན་དཔག་ཡས་པ་ནི། བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཏུ་སྔོན་མ་བསྐྱེད་པའི་སེམས་བསྐྱེད་དོ། །མུན་བྲལ་མ་ལ་སོགས་པའི་བདུད་ཀྱི་བུ་མོ་ལྔ་བརྒྱ་པོ་དེ་དག་ཀྱང་སངས་རྒྱས་ཀྱི་མཐུས་བདུད་ཀྱི་གནས་
སུ་འཁོད་བཞིན་སེམས་ཡོངས་སུ་སྦྱང་བའི་སངས་རྒྱས་རྗེས་སུ་དྲན་པའི་ལུང་བསྟན་པ་འདི་ཐམས་ཅད་ཐོས་སོ། །ཐོས་ནས་ཀྱང་བུད་མེད་ཀྱི་དངོས་པོ་མི་སྣང་བར་གྱུར་ཏེ་སྐྱེས་པ་
ཉིད་ཐོབ་བོ། །གང་དག་སྔོན་ཡོངས་སུ་སྦྱང་བ་བྱས་པ་དེ་དག་ཐམས་ཅད་སངས་རྒྱས་རྗེས་སུ་དྲན་པའི་ཏིང་ངེ་འཛིན་དང་ལྡན་པར་གྱུར་ཏོ། །ཇི་སྐད་བཤད་པ་བཞིན་དུ་ཡོན་ཏན་དེ་དག་དང་
ལྡན་པར་གྱུར་ཏོ། །དེ་དག་ཐམས་ཅད་ཚངས་པ་ཆེན་པོའི་ཆ་བྱད་དུ་བདག་ཉིད་མངོན་པར་སྤྲུལ་ནས་ཚངས་པ་ཆེན་པོ་རེ་རེ་ཡང་བྱེ་བ་བརྒྱ་སྟོང་ཕྲག་མང་པོས་ཡོངས་སུ་བསྐོར་ཅིང་བྱེ་
པ་བརྒྱ་ཕྲག་མང་པོས་མདུན་གྱིས་བལྟས་ཏེ་སིལ་སྙན་དང༌། ཕེག་རྡོབ་པ་བྱེ་བ་བརྒྱ་ཕྲག་མང་པོས་ཡོངས་སུ་བསྐོར་ནས་དེ་དག་བདུད་ཀྱི་གནས་བསམ་གྱིས་མི་ཁྱབ་པ་བཀོད་པ་ནས་

66-1-348b

བཅོམ་ལྡན་འདས་ཀྱི་ཐད་དུ་བབས་ཏེ། བཅོམ་ལྡན་འདས་དེ་ལ་ལྷ་རྫས་ཀྱི་མེ་ཏོག་དང༌། ཕྲེང་བ་དང༌། སྤོས་དང༌། བྱུག་པ་དག་དང༌། གདུགས་དང༌། རྒྱལ་མཚན་དང༌། བ་དན་དག་དང༌།
རིན་པོ་ཆེའི་རས་བཅོས་པུ་དང༌། ཆོས་གོས་སྣ་ཚོགས་གཏོར་ཅིང་མངོན་པར་གཏོར་ཏེ་བཅོམ་ལྡན་འདས་ལ་ལན་གསུམ་བསྐོར་བ་བྱས་ནས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་
ཕྱག་བཙལ་ཏེ་ཕྱོགས་གཅིག་ཏུ་འཁོད་དོ། །འཕགས་པ་འདུས་པ་ཆེན་པོ་ཉི་མའི་སྙིང་པོའི་ལེའུ་བཅུ་གཅིག་པ་ལས། སངས་རྒྱས་རྗེས་སུ་དྲན་པའི་ལེའུ་སྟེ་དགུ་པ་རྫོགས་སོ།།    །།དེ་ནས་བཅོམ་ལྡན་འདས་ཀྱིས་བྱང་ཆུབ་སེམས་དཔའ་སེམས་དཔའ་ཆེན་པོ་སྐར་མ་ལ་དགའ་བ་ལ་འདི་སྐད་ཅེས་བཀའ་སྩལ་ཏོ། །རིགས་ཀྱི་བུ། ལག་འགྲོའི་ཚོགས་ཐམས་ཅད་ཀྱི་ཞལ་ཏ་
བྱོས་ཤིག་ཅེས་བཅོམ་ལྡན་འདས་ཀྱིས་བཀའ་སྩལ་པ་དང༌། ཉོན་མོངས་པ་མེད་པའི་སེམས་ཀྱིས་གསོལ་པ། བཅོམ་ལྡན་འདས་ཀྱི་དུས་ལགས་ཀྱི། གཤེགས་ཤིག །བཅོམ་ལྡན་འདས།
གང་ཁྱོད་ཀྱིས་མཛད་པ་མཛོད་ཅིག །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། གང་དེ་བཞིན་གཤེགས་པས་ལག་འགྲོའི་ལས་བསྟན་པ་བསམ་གྱིས་མི་ཁྱབ་པ་ཡོངས་སུ་འབྱང་
བ་ལུང་བསྟན་པ་བཤད་པ་རབ་ཏུ་བསྟན་པའི་དུས་ཡིན་ནོ། །ཡང་དེའི་ཚེ་ལྷ་ཐམས་ཅད་ཅེས་བྱ་བ་ནས་གྲུལ་བུམ་ཐམས་ཅད་ཅེས་བྱ་བའི་བར་དག་མེ་ཏོག་དང༌། སྤོས་དང༌། རིན་པོ་ཆེ་དང༌།

66-1-349a

རས་བཅོས་བུ་དང༌། ཆོས་གོས་དང༌། རྒྱན་དང༌། སྤུད་པ་དང༌། གདུགས་དང༌། རྒྱལ་མཚན་དང༌། བ་དན་གྱི་ཆར་པ་དག་རབ་ཏུ་འབེབས་ཤིང་སིལ་སྙན་
བྱེ་བ་ཁྲག་ཁྲིག་བརྒྱ་སྟོང་གི་རིལ་མོའི་སྒྲ་འབྱིན་པ་ལ་མི་དང་མི་མ་ཡིན་པ་ཐམས་ཅད་ཀྱིས་བསྔགས་པའི་ཡོན་ཏན་གྱིས་བསྟོད་ནས་བཅོམ་ལྡན་འདས་གདན་ལས་མངོན་པར་བཞེངས་
ཏེ་རིའི་རྒྱལ་པོ་རི་རབ་ག་ལ་བར་བྱང་ཕྱོགས་སུ་ཉེ་བར་གཤེགས་སོ། །འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷ་ཐམས་ཅད་ཀྱིས་ཀྱང་གང་བཅོམ་ལྡན་འདས་ཉན་ཐོས་ཀྱི་དགེ་
འདུན་གྱིས་མདུན་དུ་བདར་ཅིང་བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་ཏེ་རི་རབ་ཀྱི་རྩེ་མོར་གཤེགས་པར་བཞེད་པར་ཤེས་སོ། །དེ་ལྟར་རིག་ནས་མི་མཛེད་ཀྱི་བདག་པོ་
ཚངས་པས་བཅོམ་ལྡན་འདས་ཀྱི་ཕྱིར་རིན་པོ་ཆེ་སྣ་བདུན་ལས་བྱས་པ་རས་བཅོས་བུ་སྣ་ཚོགས་དང༌། ལྷ་རྫས་ཀྱི་རིན་པོ་ཆེའི་མེ་ཏོག་བཀྲམ་པའི་ཐེམ་སྐས་སྤྲུལ་ནས་འདི་སྐད་ཅེས་
གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། ལྷའི་བུ་གཞན་འཕྲུལ་དབང་བྱེད་རྣམས་ཀྱིས་ཀྱང་བཅོམ་ལྡན་འདས་ཀྱི་ཕྱིར་ཛམྦུའི་ཆུ་བོའི་
གསེར་གྱི་ཐེམ་སྐས་ཙནྡན་སྦྲུལ་གྱི་སྙིང་པོའི་ཕྱེ་མ་སྣ་ཚོགས་བཀྲམ་པ་དག་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་རྣམས་ལས་གཤེགས་

66-1-349b

པར་གསོལ། ལྷའི་བུ་འཕྲུལ་དགས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་གསེར་གྱི་ཐེམ་སྐས་ཙནྡན་ས་མཆོག་སྣ་ཚོགས་བཀྲམ་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་
བདག་ཅག་གི་ཐེམ་སྐས་ལས་གཤེགས་པར་གསོལ། ལྷའི་བུ་ཡོངས་སུ་དགའ་ལྡན་གྱིས་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་བཻ་ཌཱུཪྱའི་ཐེམ་སྐས་དུས་ཀྱི་རྗེས་སུ་འབྲང་བའི་ཙནྡན་གྱི་ཕྱེ་མ་སྣ་ཚོགས་
བཀྲམ་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། ལྷའི་བུ་རབ་འཐབ་བྲལ་གྱིས་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་བཻ་ཌཱུཪྱའི་ཐེམ་སྐས་
ལྷ་རྫས་ཀྱི་ཕྱེ་མ་སྣ་ཚོགས་བཀྲམ་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་གི་ཐེམ་སྐས་ལས་གཤེགས་པར་གསོལ། ལྷ་རྣམས་ཀྱི་དབང་པོ་བརྒྱ་བྱིན་གྱིས་ཀྱང་བཅོམ་ལྡན་
འདས་ཀྱི་ཕྱིར་མུ་ཏིག་དམར་པོའི་ཐེམ་སྐས་ལྷ་རྫས་ཀྱི་ཙནྡན་གྱི་ཕྱེ་མ་སྣ་ཚོགས་དང༌། རིན་པོ་ཆེའི་དྲ་བ་སྣ་ཚོགས་ཀྱིས་ཡོངས་སུ་ཁེབས་པ་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་
འདས་བདག་གི་ཐེམ་སྐས་ལས་གཤེགས་པར་གསོལ། རྒྱལ་པོ་ཆེན་པོ་བཞིས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་རིན་པོ་ཆེ་རྡོའི་སྙིང་པོ་ལས་བྱས་པ་ལྷ་རྫས་ཀྱི་རས་བཅོས་བུ་སྣ་ཚོགས་
ཀྱིས་རབ་ཏུ་ཁེབས་པའི་ཐེམ་སྐས་དེ་ཉིད་སྤྲུལ་ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་ལས་རི་རབ་ཀྱི་རྩེ་མོར་གཤེགས་པར་གསོལ། ལྷ་མ་ཡིན་གྱི་དབང་པོ་བཞི་

66-1-350a

འཁོར་དང་བཅས་པས་ཀྱང་བཅོམ་ལྡན་འདས་ཀྱི་ཕྱིར་ལྷ་རྫས་ཀྱི་སྤུག་གི་ཐེམ་སྐས་ཀྱི་ལྷ་རྫས་གསེར་གྱི་ཕྱེ་མ་སྣ་ཚོགས་ཀྱིས་ཡོངས་སུ་ཁེབས་པ་དེ་ཉིད་དུ་སྤྲུལ་
ནས་འདི་སྐད་ཅེས་གསོལ་ཏོ། །བཅོམ་ལྡན་འདས་བདག་ཅག་གི་ཐེམ་སྐས་ལས་རི་རབ་ཀྱི་རྩེ་མོར་གཤེགས་པར་གསོལ། དེ་ནས་བཅོམ་ལྡན་འདས་དེ་དག་ལ་ཐུགས་བརྩེ་ནས་བདག་ཉིད་འདུན་
པས་བདག་དང་འདྲ་བའི་སངས་རྒྱས་ཀྱི་སྐུ་དྲུག་སྤྲུལ་ནས་སངས་རྒྱས་བདུན་པོ་དེ་དག་ལྷའི་དབང་པོ་དང༌། ལྷ་མ་ཡིན་གྱི་དབང་པོ་ཐམས་ཅད་ཀྱི་མདུན་དུ་ཉན་ཐོས་ཀྱིས་མདུན་དུ་བདར་ཅིང་
བྱང་ཆུབ་སེམས་དཔའི་དགེ་འདུན་གྱིས་ཡོངས་སུ་བསྐོར་ནས་བཅོམ་ལྡན་འདས་བཀོད་པ་ཆེན་པོ་དེ་ལྟ་བུས་རི་རབ་ཀྱི་རྩེ་མོར་གཤེགས་སོ། །སངས་རྒྱས་བདུན་པོ་དེ་དག་མཆོག་ཏུ་ལྷན་
ནེ་ལྷང་ངེར་རི་རབ་ཀྱི་རྩེ་མོ་ན་བཞུགས་སོ། །སངས་རྒྱས་ཀྱི་སྐུ་རེ་རེ་ལས་འོད་ཟེར་འདི་ལྟ་བུ་བྱུང་སྟེ། དཔེར་ན། ཟླ་བ་དང་ཉི་མ་བྱེ་བ་ཕྲག་སྟོང་ཤར་བ་བཞིན་ནོ། །ཀླུ་གང་དག་དྲང་སྲོང་ཐུབ་
པའི་གནས་རྟེན་དུ་ལྷགས་པ་དེ་དག་ཐམས་ཅད་ཀྱིས་དེ་མཐོང་ནས་ལྟད་མོར་གྱུར་ཏེ་གཅིག་ལ་གཅིག་དྲིས་པ། སྣང་བ་ཆེན་པོའི་ནང་ན་བརྟེན་བ་རི་རབ་ཀྱི་རྩེ་མོ་ལ་གནས་པ་བདུན་པོ་དེ་དག་གི་
ལས་འོངས། དགའ་བོ་དང༌། ཉེ་དགའ་གཉིས་ཀྱིས་སྨྲས་པ། རི་རབ་རྩེ་ལ་ལྷ་རྣམས་ལྷན་ཅིག་ཚངས་པའི་མདུན་ན་འདོན་པ་འདི་གནས་པ། །ཀུན་མཆོག་ལྷ་ཡི་དབང་ཕྱུག་ཤིན་ཏུ་

66-1-350b

མཁས་པ་རྣམས་ཀྱི་རིག་པའི་ཕ་རོལ་ཕྱིན། །བདག་ཅག་ལ་ནི་བརྩེ་བས་འདིར་གནས་དཔལ་གྱི་གཟི་བརྗིད་ཀྱིས་ནི་ལོངས་སྤྱོད་བྱེད། །འཆིང་བ་རྣམས་ལས་ཐར་བར་བྱེད་ཀྱི་ཀུན་ཀྱང་དེ་ལ་མགོ་བོས་
ཕྱག་འཚོལ་ཅིག །མ་དྲོས་པས་འདི་སྐད་ཅེས་སྨྲས་སོ། །དེ་འདི་མ་ཡིན་འདི་བདུད་སྡིག་ཅན་འགྲོ་གཙོ་འདོད་པའི་དབང་ཕྱུག་རྫུ་འཕྲུལ་ཅན། །ཁྱེད་ལ་སྙིང་བརྩེ་བ་ཡིས་བུ་དང་སྐྱེ་བོས་ཡོངས་
བསྐོར་འདི་ནི་གནས་པ་ཡིས། །འདི་ནི་གང་ཞིག་ལ་ལ་འདོད་ཁམས་སྡུག་བསྔལ་བཀྲེས་ཤིང་སྐོམ་པའི་ནད་ཀྱིས་འཇིགས། །སེམས་ཅན་དེ་ཡང་རབ་ཏུ་ཐར་བྱེད་ཁྱེད་ཅག་མྱུར་དུ་སྡུག་
བསྔལ་རྣམས་ལས་ཐར་པར་བྱེད། །སའི་དབང་ཕྱུག་གིས་འདི་སྐད་ཅེས་སྨྲས་སོ། །དེ་ལྟ་མ་ཡིན་འདིར་རྒྱལ་ལྷ་དབང་འཐབ་བྲལ་དགའ་ལྡན་འཕྲུལ་དགའ་གཞན་འཕྲུལ་བ། །དེ་དག་
ཁྱོད་ལ་སྙིང་བརྩེ་བ་ཡིས་རི་ལ་གནས་ཤིང་ཀླུ་ཡི་ཚོགས་ལ་ལྟ། །བདག་ཅག་ཡོངས་སུ་སྐྱོ་བས་ཞེས་ཀུན་གྱིས་གསང་མཐོར་དེ་དག་ལ་ནི་འདོད་བོས། །དེ་དག་རྟག་ཏུ་བདེ་དང་ལྡན་པས་ཁྱེད་
ཅག་བཙོན་ར་དག་ནས་ཞི་བར་བྱེད། །རྒྱ་མཚོས་སྨྲས་པ། དེ་དག་མ་ཡིན་འདི་ནི་ལྷ་དབང་བརྒྱ་བྱིན་ཚོགས་བཅས་གཟི་བརྗིད་ལྷང་ངེ་བ། །དེ་ནི་གླིང་བཞིའི་ནང་ན་ཆོས་དང་ལྡན་པ་སུ་
ཡོད་བརྩེ་བའི་ཡིད་ཀྱིས་བལྟ། །ཁྱེད་ཅག་ཐམས་ཅད་བྱམས་པའི་ཡིད་དུ་གྱིས་ལ་ཁྲོ་བ་མྱུར་དུ་དོར་བར་གྱིས། །དེ་ཡིས་མྱུར་དུ་ལག་འགྲོ་ཐར་བྱེད་འདི་ནས་འཇིགས་པ་ཀུན་ནས་ཐར་

66-1-351a

པར་བྱེད། །ཤིན་ཏུ་བརྟན་གྱིས་སྨྲས་པ། དེ་ལྟ་མ་ཡིན་འདི་ཀུན་གཟུགས་བརྟེན་ལྷ་ཚོགས་བསམ་གཏན་བདེ་ལྡན་གཟི་བརྗིད་ཅན། །སེམས་ཅན་རྣམས་ཀྱི་ཆེད་
དུ་དྲང་སྲོང་འདིར་འཛེགས་འཁོད་ནས་བརྩེ་བས་ཕྱོགས་རྣམས་སུ། །མྱུར་དུ་སྲོག་ཆགས་རྣམས་ཀྱི་འགྲོ་བའི་སྡུག་བསྔལ་ཞི་བྱེད་ཆོས་ཆུའི་ཆར་བ་འབེབས། །ལྷ་ཡི་ཡིད་ཀྱིས་ཐམས་
ཅད་དེ་ལ་ཕྱག་འཚོལ་འདི་ནས་བདག་ཅག་ཐར་པར་བྱེད། །ཀླུ་ལུས་འབིགས་པའི་ཁབ་ཀྱིས་འདི་སྐད་ཅེས་སྨྲས་སོ། །འདི་ནི་གཟུགས་ན་བརྟེན་པའི་ལྷ་མིན་བཞི་པོ་འདི་ཀུན་བདུད་གྱི་
འབྱོར་པ་ཡིན། །ལུས་ངན་སྐྱེ་མཆོག་བདུད་རྩིའི་སྐོམ་དང་རྒྱུ་བར་བཏགས་པ་འདི་དག་གནས་པ་ནི། །གནོད་སྦྱིན་སྡེ་དང་བཅས་པས་ཡོངས་བསྐོར་ཕྱོགས་བཞི་སྐྱོང་བྱེད་སྡིག་པའི་སྐྱེ་
བོ་སྒྲོལ༑ ༑དེ་དག་གིས་ནི་བདག་ཅག་སེམས་ཅན་གཞན་མཐོང་འདི་ནི་མྱུར་དུ་ཐར་པར་བྱེད། །ཀླུ་རིན་ཆེན་སྐྱོང་གིས་འདི་སྐད་ཅེས་སྨྲས་སོ། །དེ་དག་མ་ཡིན་དེ་ནི་མགོ་བྲེགས་དུར་སྨྲིག་
གོས་ཅན་འཁོང་པར་སྣང་བ་ཡིན། །དེ་དག་ལ་ནི་ཀུན་ལྟ་ཐལ་མོ་སྦྱར་འཁོད་སྐར་མའི་ནང་ན་ཟླ་བ་བཞིན། །བདུན་པོ་དེ་དག་ཆེར་བསྒྲུབས་བརྟུལ་ཞུགས་བརྟན་པ་མགོ་བྲེགས་དག་གིས་
མཐོང་བ་ཡིན། །དུར་སྨྲིག་གོས་བགོས་མཚན་གྱིས་རབ་བརྒྱན་འགྲོ་བ་ཀུན་གྱིས་མཆོད་པར་འོས་པར་མཐོང༌། །ཀླུ་ལུས་འབིགས་པའི་ཁབ་ཀྱིས་འདི་སྐད་ཅེས་སྨྲས་སོ། །འདི་ནི་བདག་

66-1-351b

ཉིད་ཀྱིས་ཀྱང་འཇིག་རྟེན་འདྲེན་པ་ཡིན་ཏེ་ང་ལ་དེ་ལྟར་སྣང༌། །སེམས་ཅན་རྣམས་ཀྱི་མཉམ་གཉེན་འགྲོ་བ་སྐྱོབ་པ་སྡུག་བསྔལ་རྒྱ་མཚོ་སེལ་བྱེད་པ། །གང་དག་ལྷན་ཅིག་སྣང་བ་དྲང་སྲོང་གཞན་རྣམས་
ཀྱང་ནི་དེ་ཡིས་སྤྲུལ་པ་ཡིན། །བདག་ཅག་ལ་ནི་བརྩེ་བས་འདིར་གནས་ཁྱེད་ཅག་སྡུག་བསྔལ་རྣམས་ལས་ཐར་པར་བྱེད། །དེ་ནས་བཅོམ་ལྡན་འདས་རི་རབ་ཀྱི་རྩེ་མོ་དེ་ལ་བཞུགས་མ་ཐག་ཏུ་རི་
རབ་དཔག་ཚད་བརྒྱད་ཅུ་རྩ་བཞིར་འཁོར་བརྒྱ་སྟོང་ཡོད་པར་གྱུར་ཏོ། །དེ་ནས་འདོད་པ་ན་སྤྱོད་པ་དང༌། གཟུགས་ན་སྤྱོད་པའི་ལྷ་རྣམས་ཀྱིས་བཅོམ་ལྡན་འདས་ཀྱི་སྟེང་དུ་ལྷ་རྫས་ཀྱི་རིན་པོ་ཆེ་སྣ་
བདུན་ལས་བྱས་པའི་ཁང་པ་བརྩེགས་པ་འོག་མིན་གྱི་ལྷའི་གནས་ལ་ཐུག་པའི་བར་མན་ཆད་སྣ་ཚོགས་པ། བལྟ་ན་སྡུག་པ། དཔག་ཚད་བརྒྱ་སྟོང་དུ་མར་སྤྲས་པ་དེ་སྲིད་ཅིག་སྤྲུལ་ཏེ། དེ་ནི།
བཅོམ་ལྡན་འདས་ལ་མཆོད་པའི་ལས་བྱ་བའི་ཕྱིར་ལྷ་རྫས་ཀྱི་རས་བཅོས་བུ་དང༌། ཆོས་གོས་དང༌། རྒྱན་དང༌། སྤུད་པ་དང༌། གདུགས་དང༌། རྒྱལ་མཚན་དང༌། བ་དན་དང༌། སྤོས་དང༌། མེ་ཏོག་སྣ་
ཚོགས་ཀྱིས་ཤིན་ཏུ་བརྒྱན་པར་སྤྲུལ་པ་ཡིན་ནོ། །དེའི་ཚེ་བཅོམ་ལྡན་འདས་ཀྱིས་ལྷ་རྣམས་ཀྱི་དབང་པོ་བརྒྱ་བྱིན་ལ་བོས་ཏེ་བཀའ་སྩལ་པ། ཀཽ་ཤི་ཀ །སངས་རྒྱས་ཀྱི་ཞིང་མི་མཇེད་ནི། ང་དང༌།
སངས་རྒྱས་རྣམས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། ཉན་ཐོས་ཆེན་པོ་རྣམས་དང༌། དྲང་སྲོང་རྣམས་དང༌། བདུད་རྣམས་དང༌། དབང་ཆེ་བར་གྲགས་པའི་ལྷ་དང༌།

66-1-352a

ཀླུ་དང༌། གནོད་སྦྱིན་རྣམས་དང༌། མི་དང༌། མི་མ་ཡིན་པ་རྣམས་ཀྱིས་ཤིན་ཏུ་ལོངས་སྤྱད་ཟིན་ཏོ། །དེ་བཞིན་དུ་ད་ལྟར་རི་རབ་འདི་ནི། དེ་བཞིན་གཤེགས་པ་ཉིད་ཀྱིས་
ཤིན་ཏུ་ལོངས་སྤྱད་ཟིན་ཏེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཀྱི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌། ལྷ་དབང་ཆེ་བར་གྲགས་པ་རྣམས་ཀྱིས་ཤིན་ཏུ་ལོངས་
སྤྱད་ཟིན་ཏོ། །རི་རབ་ཀྱི་རྩེ་མོ་ན་གནས་པའི་འབྱུང་པོ་ཁྱེད་ལ་ཕན་པ་དང་བདེ་བར་གྱུར་ཅིག །བཙུན་པ་བཅོམ་ལྡན་འདས། གལ་ཏེ་བདག་ལ་ཐུགས་བརྩེ་བར་མཛད་ན་བཙུན་པ་བཅོམ་ལྡན་འདས།
བཅོམ་ལྡན་འདས་ལ་ཕྱག་བགྱི་བ་དང༌། བསྙེན་བཀུར་བགྱི་བ་དང༌། རི་རབ་ལ་ལོངས་སྤྱད་པར་བགྱི་བའི་སླད་དུ་སངས་རྒྱས་ཀྱི་ཞིང་མི་མཇེད་འདི་ཐམས་ཅད་ན་གལ་ཏེ་ཡང་གང་སུ་དག་བདུད་དམ།
བརྒྱ་བྱིན་ནམ། ཚངས་པའམ། ལྷའི་དབང་པོའམ། ཀླུའི་དབང་པོའམ། གནོད་སྦྱིན་གྱི་དབང་པོའམ། དྲི་ཟའི་དབང་པོའམ། ལྷ་མ་ཡིན་གྱི་དབང་པོའམ། ནམ་མཁའ་ལྡིང་གི་དབང་པོའམ།
མི་འམ་ཅིའི་དབང་པོའམ། ལྟོ་འཕྱེ་ཆེན་པོའི་དབང་པོའམ། སེམས་ཅན་དབང་ཆེ་བར་གྲགས་པ། དབང་ཆེ་བར་གྲགས་པ་ལྷའི་དྲང་སྲོང་གི་བར་ཞེས་བགྱི་བ་ནས་མིའི་དྲང་སྲོང་གི་བར་དེ་
དག་ཐམས་ཅད་འདིར་ལྷགས་པར་གྱུར་ན་འདིར་བདག་ཅག་ལ་ཤས་ཆེར་ཕན་པ་དང༌། བདེ་བར་འགྱུར་ལགས་སོ། །དེར་བཅོམ་ལྡན་འདས་བཞུགས་ནས་འཛུམ་པ་མཛད་དེ། །དེའི་ཞལ་

66-1-352b

གྱི་སྒོ་ནས་འོད་ཟེར་ཁ་དོག་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དང༌། ལེ་བརྒན་དང༌། ཤེལ་གྱི་ཁ་དོག་ལྟ་བུ་རྣམ་པ་སྣ་ཚོགས་བྱུང་ངོ༌། །འོད་ཟེར་དེ་དག་གཤེགས་ནས་བདུད་ཀྱི་
གནས་བྱེ་བ་ཕྲག་བརྒྱ་དང༌། བརྒྱ་བྱིན་གྱི་གནས་བྱེ་བ་ཕྲག་བརྒྱ་དང༌། ཚངས་པའི་གནས་ཞེས་བྱ་བ་ནས་ལྷའི་དབང་པོ་ཐམས་ཅད་ཀྱི་གནས་དང༌། ལྷ་མ་ཡིན་གྱི་གནས་དང༌། དྲང་སྲོང་གི་གནས་
བྱེ་བ་ཕྲག་བརྒྱའི་སངས་རྒྱས་ཀྱི་ཞིང་འདི་ཇི་སྙེད་པ་ཐམས་ཅད་དུ་འོད་ཟེར་དེ་དག་ཞུགས་སོ། །དེ་དང་དེ་དག་ཏུ་སེམས་ཅན་དབང་ཆེ་བར་གྲགས་པ་དབང་ཆེ་བར་གྲགས་པ་བདུད་དམ་ཞེས་བྱ་
བ་ནས་དྲང་སྲོང་རྣམས་ཞེས་བྱ་བའི་བར་དུ་མིང་དུ་བཏགས་པ་དེ་དང་དེ་དག་ཐམས་ཅད་ལ་རབ་ཏུ་གོ་བར་མཛད་ནས་བདུད་ཅེས་བྱ་བ་ནས་དྲང་སྲོང་ཞེས་བྱ་བའི་བར་དེ་དང་དེ་དག་དེ་ནས་ཆས་ཏེ་
བཅོམ་ལྡན་འདས་ག་ལ་བ་དང༌། སངས་རྒྱས་ཀྱི་སྐུ་དྲུག་པོ་དེ་དག་ག་ལ་བར་སྐད་ཅིག་ཐང་གཅིག་ཡུད་ཙམ་གཅིག་གིས་འདིར་རི་རབ་ཀྱི་རྩེ་མོར་འཁོད་དོ། །བཅོམ་ལྡན་འདས་ཀྱིས་སྤྲུལ་པ་དག་རྒྱུན་
བཅད་ནས་བཀའ་སྩལ་པ། ངའི་སངས་རྒྱས་ཀྱི་ཞིང་འདི་ན་རིའི་རྒྱལ་པོ་རི་རབ་བྱེ་བ་ཕྲག་བརྒྱ་ཇི་སྙེད་ཡོད་པ་ཐམས་ཅད་ཀྱི་ནང་ན་རི་རབ་འདི་ནི། མཆོག་དང་ཕུལ་ཡིན་པར་ངས་བཤད་དེ།
རི་རབ་འདི་ནི། འདུས་པ་ཆེན་པོ་ཐམས་ཅད་ཀྱིས་ལོངས་སྤྱོད་པ་ཡིན་ཞིང་རི་རབ་ཐམས་ཅད་ཀྱི་རྒྱལ་པོ་ཡིན་ནོ། །དེ་ཐོས་ནས་བརྒྱ་བྱིན་ཀཽ་ཤི་ཀ་དང་ཞེས་བྱ་བ་ནས་མི་མཇེད་ཀྱི་བདག་པོ་

66-1-353a

ཚངས་པ་ཞེས་བྱ་བའི་བར་མཆོག་ཏུ་ཡིད་བདེ་བ་དང་རངས་པ་སྐྱེས་སོ། །བཅོམ་ལྡན་འདས་ཀྱི་མཐུས་ཀླུའི་རྒྱལ་པོ་ཆེན་པོ་བཞི་པོ་དེ་དག་དྲང་སྲོང་ཐུབ་པའི་གནས་
རྟེན་དེ་ནས་སོང་སྟེ། ཀླུའི་རྒྱལ་པོ་རྒྱ་མཚོ་ནི། འདི་ནས་ལྷོ་ཕྱོགས་ཀྱི་རྒྱ་མཚོ་ཆེན་པོའི་ནང་དུ་མཇུག་མས་འདུག་ནས་རི་རབ་ཀྱི་རྩེ་མོའི་བར་དུ་དེའི་མགོ་བཞག་སྟེ་བཅོམ་ལྡན་འདས་འབའ་
ཞིག་ལ་ལྟའོ། །ཞེས་བྱ་བ་ནས་ཀླུའི་རྒྱལ་པོ་རིན་ཆེན་སྐྱོང་ཞེས་བྱ་བ་ནུབ་ཕྱོགས་ཀྱི་ཞེས་བྱ་བའི་བར་དང༌། ཀླུའི་རྒྱལ་པོ་ལུས་འབིགས་པའི་ཁབ་ནི། བྱང་ཕྱོགས་ཀྱི་ཞེས་བྱ་བའི་བར་དང༌།
ཀླུའི་རྒྱལ་པོ་ཟླ་བ་ལ་རྩུབ་པ་ནི། ཤར་ཕྱོགས་ཀྱི་རྒྱ་མཚོ་ཆེན་པོའི་ནང་དུ་མཇུག་མ་བཞག་ནས་ཞེས་བྱ་བ་ནས་རི་རབ་ཀྱི་རྩེ་མོའི་བར་དུ་དེའི་མགོ་བཞག་སྟེ་བཅོམ་ལྡན་འདས་འབའ་
ཞིག་ལ་ལྟའོ། །ཞེས་བྱ་བའི་བར་དུའོ། །ཀླུ་ལྷག་མ་ཁྲག་ཁྲིག་བརྒྱ་སྟོང་ཕྲག་དཔག་ཏུ་མེད་པ་དེ་དག་ནི། དེ་ནས་འདོང་བར་མ་ནུས་སོ། །དེ་དག་ཐམས་ཅད་ཀྱིས་གསང་བསྟོད་དེ་
འདི་སྐད་ཅེས་སྨས་སོ། །བཙོ་ནར་འདི་ནས་བདག་ཅག་ཡོངས་སུ་བསྐྱབ་པར་གསོལ། །ཡོངས་སུ་ཐར་པར་མཛད་པར་གསོལ། ཀླུའི་རྒྱལ་པོ་དགའ་བོ་དང༌། ཉེ་དགའ་གཉིས་བཅོམ་
ལྡན་འདས་རི་རབ་ཀྱི་རྩེ་མོ་ནས་འདིར་གཤེགས་ཤིང་གནས་རྟེན་འདིར་བཞུགས་ནས་ཀླུ་རྣམས་ལ་ཆོས་སྟོན་པར་འགྱུར་རོ་སྙམ་སྟེ། དེ་དག་གཉིས་གནས་རྟེན་ནས་རི་རབ་

66-1-353b

ཀྱི་རྩེ་མོའི་བར་དུ་དེ་སྲིད་ཀྱི་རང་གི་ལུས་སྤྲུལ་ཏོ། །དེ་ནས་བརྒྱ་བྱིན་འདི་སྙམ་དུ་སེམས་ཏེ། ཀླུ་དེ་དག་ནི། ལུས་རྩུབ་ཅིང་འདུས་ཏེ་རེག་ནག་དུག་པ་ཡིན་པས་བཅོམ་ལྡན་འདས་ཀྱི་ཞབས་
ཀྱི་མཐིལ་དག་རལ་པར་གྱུར་ན་མི་རུང་ངོ་སྙམ་ནས་དེས་ལག་འགྲོའི་ལུས་ལྷ་རྫས་ཀྱི་རས་བཅོས་བུ་དག་གིས་ཡོངས་སུ་གཡོགས་ཤིང་མགོ་ལ་ཙནྡན་སྦྲུལ་གྱི་སྙིང་པོ་དང་ཏ་མ་ལའི་ལོ་མའི་ཕྱེ་མས་ཡོངས་
སུ་གཡོགས་ཏེ་ལྷ་རྫས་ཀྱི་མེ་ཏོག་དག་མངོན་པར་གཏོར་ཏོ། །དེ་ནས་བཅོམ་ལྡན་འདས་ཀྱིས་དྲང་སྲོང་ཐུབ་པའི་གནས་རྟེན་དེ་རྒྱར་དཔག་ཚང་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞི་
པར་སྤྲུལ་ཏོ། །མི་མཇེད་ཀྱི་བདག་པོ་ཚངས་པས་དེའི་དབུས་སུ་ལྷ་རྫས་ཀྱི་རིན་པོ་ཆེའི་རས་བཅོས་བུ་དང༌། རྒྱན་དང༌། ནོར་བུ་དང༌། རིན་པོ་ཆེ་རྣམས་ཀྱི་གདན་དག་བཏིང་ངོ༌། །དེའི་ཚེ་བཅོམ་ལྡན་
འདས་རི་རབ་ཀྱི་རྩེ་མོ་ལ་བཞུགས་ནས་ཀུན་ཤེས་ཀཽ་ཌི་ནྱ་ལ་བཀའ་སྩལ་པ། ཅི་ནས་ཀྱང་སངས་རྒྱས་ཀྱི་ཞིང་མི་མཇེད་ཐམས་ཅད་དུ་ཆུད་པ་ཐམས་ཅད་ཀྱིས་ཐོས་པར་དེ་ལ་སངས་རྒྱས་ཀྱི་
ཡུལ་ཀྱི་ཆོ་འཕྲུལ་གྱི་བྱིན་གྱི་རླབས་ཀྱི་སྟོབས་དེ་ལྟ་བུས་ཆོས་སྟོན་ཏེ། ཀཽ་ཌི་ནྱ། གང་མིག་གི་སྐྱེ་བ་དང༌། གནས་པ་དང༌། འབྱུང་བ་དང༌། ཉེ་བར་ལེན་པ་ལ་མངོན་པར་ཞེན་པ་འདི་ནི།
སྡུག་བསྔལ་གྱི་སྐྱེ་བའོ། །འདི་ནི། ནད་དང༌། སྲིད་པའི་ཡན་ལག་རྣམས་ཀྱི་གནས་པའོ། །འདི་ནི། རྒ་ཤིའི་འབྱུང་བའོ། །ཀཽ་ཌི་ནྱ། གང་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་སྐྱེ་

66-1-354a

པ་དང༌། གནས་པ་དང༌། འབྱུང་བ་དང༌། ཉེ་བར་ལེན་པ་ལ་མངོན་པར་ཞེན་པ་འདི་ནི། སྡུག་བསྔལ་གྱི་སྐྱེ་བའོ། །འདི་ནི། ནད་དང༌། སྲིད་པའི་ཡན་ལག་རྣམས་
ཀྱི་གནས་པའོ། །འདི་ནི། རྒ་ཤིའི་འབྱུང་བའོ། །ཀཽ་ཌི་ནྱ། གང་མིག་གི་འགོག་པ་དང༌། ཉེ་བར་ཞི་བ་དང༌། ནུབ་པ་དང༌། ཉེ་བར་ལེན་པ་ཉེ་བར་ཞི་བ་འདི་ནི། སྡུག་བསྔལ་གྱི་འགོག་པའོ། །འདི་
ནི༑ སྲེག་པའི་ཡན་ལག་རྣམས་ཀྱི་ཉེ་བར་ཞི་བའོ། །འདི་ནི། རྒ་ཤིའི་ནུབ་པའོ། །ཀཽ་ཌི་ནྱ། གང་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་འགོག་པ་དང༌། ཉེ་བར་ཞི་བ་དང༌།
ནུབ་པ་དང༌། ཉེ་བར་ལེན་པ་རྣམ་པར་ཞི་བ་འདི་ནི། སྡུག་བསྔལ་གྱི་འགོག་པའོ། །འདི་ནི། སྲིད་པའི་ཡན་ལག་རྣམས་ཀྱི་ཉེ་བར་ཞི་བའོ། །འདི་ནི། རྒ་ཤིའི་ནུབ་པའོ། །ཆོས་གང་
གིས་ང་ལྷ་དང་བཅས་པ་དང༌། ཚངས་པ་དང་བཅས་པ་དང༌། དགེ་སྦྱོང་དང༌། བྲམ་ཟེར་བཅས་པ་དང༌། ལྷ་དང་མིར་བཅས་པའི་སྐྱེ་རྒུའི་འཇིག་རྟེན་ན་ཕུལ་ཡིན་པར་གྲགས་པ་
དང༌། བྱམས་པ་ཆེན་པོས་མཆོག་ཡིན་པར་གྲགས་པ་དང༌། སྙིང་རྗེ་ཆེན་པོས་དམ་པ་ཡིན་པར་གྲགས་པ་དང༌། འཁོར་བའི་ཕ་རོལ་ཏུ་ཕྱིན་པས་བླ་ན་མེད་པར་གྲགས་པ་དང༌། སྦྱིན་
བ་དང༌། དུལ་བ་དང༌། ཡང་དག་པར་སྡོམ་པ་རྣམས་ཀྱི་སེམས་ཅན་ཐམས་ཅད་ལ་སེམས་སྙོམས་པར་གྲགས་པའི་ཆོས་ཀྱི་སྦྱིན་པ་དག་དུལ་བ་དང༌། ཡང་དག་པར་སྡོམ་པ་དང༌། ཚངས་

66-1-354b

པའི་གནས་པ་དང༌། འཕགས་པའི་ལམ་ཡན་ལག་བརྒྱད་པ་ཡོངས་སུ་སྒོམ་པའི་རྒྱུ་མཐུན་པའི་ཆོས་དེ་ནི། ངས་སེམས་ཅན་ཐམས་ཅད་ལ་རྒྱ་ཆེར་བསྟན་ཏོ། །གསོལ་བར་མཛད་དོ། །སྟོན་པ་ཐུགས་
བརྩེ་བ་ཅན་ཕན་པར་བཞེད་པས་གང་ཉན་ཐོས་རྣམས་ལ་མཛད་པ་ནི། ངས་མཛད་ཟིན་ཏེ། ད་ཁྱེད་ཅག་གིས་བྱ་བ་ཡིན་ནོ། །རྒ་ཤིའི་མཐར་དབྱུང་བའི་ཕྱིར་དགོན་པ་རྣམས་དང༌། ཤིང་དྲུང་
དང༌། དུར་ཁྲོད་དང༌། རི་དང༌། རི་ཁྲོད་དང༌། བས་མཐའི་གནས་མལ་དེ་དག་ཏུ་ཕྱིས་འགྱོད་པ་ཅན་དུ་གྱུར་ན་མི་རུང་གི །སྒོམས་ཤིག། རྩོལ་ཅིག །ངེད་ཀྱིས་རྗེས་སུ་བསྟན་པ་ནི། འདི་ཡིན་ནོ།
བཅོམ་ལྡན་འདས་ཀྱིས་ཆོས་ཀྱི་རྣམ་གྲངས་འདི་བཤད་པ་ན་སངས་རྒྱས་ཀྱི་ཞིང་མི་མཇེད་འདིའི་གླིང་བཞི་པ་བྱེ་བ་ཕྲག་བརྒྱ་གང་ཡིན་པ་ཐམས་ཅད་དུ་གླིང་བཞི་པ་རེ་རེར་ཡང་སེམས་
ཅན་དཀྲིགས་པ་བྱེ་བ་བརྒྱ་སྟོང་ཕྲག་མང་པོ་དེ་དག་གིས་ནི། དགེ་བའི་རྩ་བ་རྣམ་པ་སྣ་ཚོགས་བསྐྱེད་དེ། །ཁ་ཅིག་ནི། ཏིང་ངེ་འཛིན་དང༌། གཟུངས་དང༌། བཟོད་པ་རྣམས་ལ་རྣམ་
བར་གནས་པར་གྱུར་ཏོ། །དེ་བཞིན་དུ་ཆོས་རྣམས་ལ་ཆོས་ཀྱི་མིག་བསྐྱེད་དོ། །ཁ་ཅིག་ནི། སེམས་ཅན་དམྱལ་བར་འགྲོ་བའི་ལས་ཀྱི་སྒྲིབ་པ་རྣམས་བྱང་ངོ༌། །ཞེས་བྱ་བ་ནས་ཁ་ཅིག་
ནི། སེམས་ཅན་དམྱལ་བ་དང༌། དུད་འགྲོའི་བར་དང༌། ཁ་ཅིག་གནོད་སྦྱིན་དབུལ་བོ་ཉིད་ཀྱིས་བར་དང༌། ཁ་ཅིག་ནི། མི་དབུལ་པོ་ཉིད་དུ་འགྲོ་བའི་ལས་ཀྱི་སྒྲིབ་པ་རྣམས་ཡོངས་སུ་

66-1-355a

བྱང་ངོ༌། །ནད་ཀྱིས་བཏབ་པ་རྣམས་ནི། །ནད་མེད་པར་གྱུར་ཏོ། །སེམས་ཅན་རྣམས་བཙོན་ནས་ཡོངས་སུ་ཐར་པར་གྱུར་ཏོ། །དེ་ནས་བཅོམ་ལྡན་འདས་ལ་
ཀླུའི་རྒྱལ་པོ་རྒྱ་མཚོས་ཚིགས་སུ་བཅད་དེ་གསོལ་པ། དགེ་བས་ན་ཚོགས་དྲི་མ་མེད་པའི་གསེར་ཅན་སྤྱོད་པ་རྣམ་དག་ཐུགས་རྗེས་ཕྱུག །ལྷ་དང་ཤེད་ལས་སྐྱེས་དང་ལག་འགྲོའི་དམ་པ་
ཉོན་མོངས་རྙོག་པ་སེལ་མཛད་པ། །ཚུལ་ཁྲིམས་ཐོས་རིག་གསུམ་པོ་ཕུན་སུམ་ཚོགས་པ་སེམས་ཅན་ཐམས་ཅད་འཛུད་པའོ། །ལག་འགྲོའི་ཚོགས་རབ་ཐར་མཛད་ཐུགས་རྗེ་བརྟན་པོ་སྔོན་གྱི་
དམ་བཅས་དགོངས་པར་མཛོད། །གཞན་སེམས་སེམས་ཅན་སླད་དུ་སྡུག་བསྔལ་ཇི་ལྟར་བཏང་བ་བཞིན། །ལག་འགྲོའི་སྐད་ཅིག་མཐའ་ཡས་འདིར་རྨོངས་སྡུག་བསྔལ་སྣ་ཚོགས་ཐེབས།
དགྲ་ཡིས་ཕྱག་བགྱིས་བརྩོན་བརྟན་སྐྱེ་བའི་དགོན་པ་ལས་གྲོལ་བ། །ཡེ་ཤེས་ཆབ་ཀྱིས་ལག་འགྲོ་ཐམས་ཅད་ཚིམ་པར་མཛད་དུ་གསོལ།    །འཕགས་པ་འདུས་པ་ཆེན་པོའི་མདོ་ཉི་མའི་སྙིང་པོའི་
ལེའུ་བཅུ་གཅིག་པ་ལས། རི་རབ་ལ་གཤེགས་པའི་ལེའུ་སྟེ་བཅུ་པའོ།།    །།འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ། བམ་པོ་བཅུ་གཉིས་པ།
དེ་ནས་བཅོམ་ལྡན་འདས་མེ་ཏོག་དང༌། རིན་པོ་ཆེ་དང༌། ཆོས་གོས་དག་གི་ཆར་རབ་ཏུ་འབེབས་ཤིང༌། སིལ་སྙན་དང༌། ཕེག་རྡོབ་པ་དང༌། གླུ་དབྱངས་དག་གི་རོལ་མོའི་སྒྲ་འབྱིན་པའི་

66-1-355b

ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་ཐམས་ཅད་སྡོད་པས་རི་རབ་ཀྱི་རྩེ་མོ་ནས་གཤེགས་ཏེ། བཅོམ་ལྡན་འདས་ཉན་ཐོས་ཀྱི་དགེ་འདུན་གྱིས་མདུན་དུ་བདར་ཅིང་བྱང་ཆུབ་སེམས་དཔའི་
དགེ་འདུན་གྱིས་ཡོངས་སུ་བསྐོར་ནས་དྲང་སྲོང་ཐུབ་པའི་གནས་རྟེན་གྱི་དབུས་སུ་གདན་བཏིང་བ་ཉིད་ལ་བཞུགས་སོ། །བཅོམ་ལྡན་འདས་ལ་མཆོད་པའི་ལས་བྱ་བའི་ཕྱིར་སྟེང་གི་ནམ་མཁའ་ལ་
ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། མི་འམ་ཅི་ཐམས་ཅད་ཀྱིས་རྒྱན་དང༌། ཕྱེ་མ་སྣ་ཚོགས་དང༌། མེ་ཏོག་སྣ་ཚོགས་དང༌། རིན་པོ་ཆེ་སྣ་ཚོགས་ཀྱི་ཆར་རབ་ཏུ་ཕབ་བོ། །བཅོམ་
ལྡན་འདས་ལ་ཀླུ་དེ་དག་གིས་ཀྱང་མེ་ཏོག་སྣ་ཚོགས་དང༌། དི་སྣ་ཚོགས་དང༌། རིན་པོ་ཆེ་སྣ་ཚོགས་དང༌། རས་གོས་དང༌། རས་བཅོས་བུ་དང༌། ཆོས་གོས་དང༌། རྒྱན་སྣ་ཚོགས་ཀྱིས་མཆོད་པ་བྱས་
ནས་ལན་གསུམ་བསྐོར་བ་བྱས་ཏེ་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བཙལ་ནས་སྤྱན་སྔར་ཆོས་མཉན་པའི་ཕྱིར་འཁོད་དོ། །དེ་ནས་བཅོམ་ལྡན་འདས་ལ་ཀླུའི་རྒྱལ་པོ་རྒྱ་མཚོས་
འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། སུག་ལས་གང་དག་གིས་སེམས་ཅན་རྣམས་ཀླུའི་གནས་སུ་སྐྱེ་ལགས། བཅོམ་ལྡན་འདས་ཀྱིས་བཀའ་སྩལ་པ། ཀླུའི་བདག་པོ། ལས་
ཀྱི་སྒྲིབ་པ་བཅུས་སེམས་ཅན་འབྱུང་བོ་རྣམས་མྱུར་དུ་ཀླུའི་སྐྱེ་གནས་སུ་སྐྱེས་སོ། །བཅུ་གང་ཞེ་ན། སེམས་ཅན་གང་དག་ཕ་རོལ་ཏུ་ཕྱིན་པ་དྲུག་ལ་མངོན་པར་བརྩོན་ཞིང་བླ་ན་མེད་པའི་ཐེག་

66-1-356a

པ་ཡོངས་སུ་ཚོལ་བའི་སེམས་དང་ལྡན་པ་དག་ཡིན་ལ་མྱུར་དུ་འདོད་པ་རྣམས་ལ་ཉེས་དམིགས་སུ་ལྟ་བ་མ་ཡིན་ཞིང་ཤིན་ཏུ་སྦྱིན་པ་ལ་མངོན་པར་བརྩོན་ལ་ལག་
པ་བརྐྱང་བ་དག་ཡོད་དེ། དེ་དག་སྨོན་ལམ་གྱི་དབང་གིས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་བླ་ན་མེད་པའི་ཐེག་པ་ཡོངས་སུ་ཚོལ་བའི་སེམས་དང་ལྡན་ཞིང་སྦྱིན་པའི་ཕ་
རོལ་ཏུ་ཕྱིན་པ་ལ་མངོན་པར་བརྩོན་པ་དག་ཡོད་དེ། དེ་དག་གིས་ཚུལ་ཁྲིམས་ཐམས་ཅད་རྫོགས་པར་སྐྱོན་མེད་པར་སྲུང་བར་ནི་མ་ནུས་སོ། །དེ་དག་སེམས་ཅན་དམྱལ་བ་དང༌། ཡི་དྭགས་
ཀྱི་འཇིགས་པས་སྐྲག་ནས་རང་གི་སྨོན་ལམ་གྱིས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་བླ་ན་མེད་པའི་ཐེག་པ་ཡོངས་སུ་ཚོལ་པར་བྱེད་ཅིང་ཤིན་ཏུ་ང་རྒྱལ་གྱིས་ཁེངས་པ་
དག་ཡོད་དེ། དེ་དག་ང་རྒྱལ་གྱིས་མཐུས་རང་གི་སྨོན་ལམ་གྱིས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་བླ་ན་མེད་པའི་ཐེག་པའི་སྤྱོད་པ་ལ་མངོན་པར་བརྩོན་པ་དག་ཡོད་དེ།
དེ་དག་ཤིན་ཏུ་ཁྲོ་བ་མང་ཞིང་སེམས་ཅན་གཞན་རྣམས་ལ་རབ་ཏུ་སྡང་སྟེ། །དེ་དག་ཤ་འཁོན་ལ་བརྟེན་པས་འཆི་བའི་དུས་ཐ་མར་ཀླུ་རྣམས་ཀྱི་ནང་དུ་སྨོན་ལམ་འདེབས་ཏེ། དེ་དག་སྨོན་ལམ་
གྱིས་ཤེར་སྐྱེའོ། །ཡང་སེམས་ཅན་གང་དག་ཉན་ཐོས་ཀྱི་ཐེག་པ་དང་ཡང་དག་པར་ལྡན་ཞིང་སྣོད་དུ་གྱུར་པའི་སྦྱིན་གནས་ཡོངས་སུ་བཙལ་བ་དང་མཆོད་པའི་སེམས་དང་ལྡན་པ་དག་

66-1-356b

ཡོད་དེ། དེ་དག་རང་གི་སྨོན་ལམ་གྱིས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་སེར་སྣ་ཅན་དང་ང་རྒྱལ་གྱི་སྐྱོན་དང་ལྡན་པ་དག་ཡོད་དེ། དེ་དག་ལས་དེས་ཀླུ་རྣམས་ཀྱི་ནང་དུ་སྐྱེའོ། །ཡང་
སེམས་ཅན་གང་དག་ང་རྒྱལ་ལ་མངོན་པར་དགའ་ཞིང་མུ་ཅོར་སྨྲ་ལ་བརྫུན་དུ་སྨྲ་བ་དག་ཡོད་དེ། དེ་དག་ལས་དེས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་སངས་རྒྱས་ལ་གཅེས་པར་བྱེད་པ་
མ་ཡིན་པ་མང་པ་དག་ཡིན་ཞིང༌། ཆོས་དང༌། དགེ་འདུན་དང༌། བསླབ་པ་དང༌། མཁན་པོ་དང༌། སློབ་དཔོན་དང༌། བླ་མའི་གནས་ལྟ་བུ་དང༌། ཕ་མ་རྣམས་ལ་གཅེས་པར་བྱེད་པ་མ་ཡིན་པ་མང་བ་དག་
ཡིན་པ་ཡོད་དེ། དེའི་ཚེ་དེ་དག་ང་རྒྱལ་གྱི་རྒྱུ་དང༌། ལུས་དང༌། ངག་དང༌། ཡིད་ཆུང་དུས་འཁྲུལ་པས་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་ང་རྒྱལ་དང་གཏི་མུག་གིས་ཟིལ་གྱིས་ནོན་
ཅིང་མ་དུལ་ལ་སྐྱོན་མེད་པ་མ་ཡིན་པར་སྤྱོད་པ་དག་ཡོད་དེ། དེ་དག་ཀླུ་རྣམས་ཀྱི་ནང་དུ་སྐྱེའོ། །ཡང་སེམས་ཅན་གང་དག་ང་རྒྱལ་དང༌། ཕྲ་མ་སྨྲ་བ་དང༌། ཚིག་རྩུ་བ་པོ་སྨྲ་བ་ལ་གོམས་པ་དག་ཡོད་དེ། དེ་
དག་འཆི་བའི་དུས་བྱས་ནས་ཀླུ་རྣམས་ཀྱི་ནང་དུ་སྐྱེ་སྟེ། བཅུ་པོ་དེ་དག་ཡིན་ནོ། །ཆོས་གཞན་གསུམ་དང་ལྡན་ན། ཀླུ་རྣམས་ཀྱི་ནང་དུ་སྐྱེའོ། །གསུམ་གང་ཞེ་ན། སེམས་ཅན་གང་དག་ལུས་དང༌། ངག་དང༌།
ཡིད་ཀྱི་ཉེས་པར་སྤྱོད་པ་ཤིན་ཏུ་དམ་པོ་དག་གིས་སེམས་ཅན་དམྱལ་བ་རྣམས་ཀྱི་ནང་དུ་སྐྱེས་པ་དག་ཡོད་དེ། དེ་དག་དེ་ནས་ཤི་འཕོས་ནས་ཉེས་པར་སྤྱོད་པའི་ལྷག་མ་ཆུང་དུས་ཀླུ་རྣམས་ཀྱི་ནང་དུ་སྐྱེའོ།།

66-1-357a

དེ་བཞིན་དུ་དུད་འགྲོ་རྣམས་དང༌། དེ་བཞིན་དུ་ཡི་དྭགས་རྣམས་ནས་ཞེས་བྱ་བའི་བར་དུ་སྟེ། ཆོས་གསུམ་པོ་དེ་དག་གིས་སེམས་ཅན་རྣམས་ཀླུ་རྣམས་ཀྱི་ནང་དུ་སྐྱེའོ། །རྒྱ་
མཚོས་ཀྱང་གསོལ་པ། བཙུན་པ་བཅོམ་ལྡན་འདས། དེ་དེ་བཞིན་ནོ། །བཙུན་པ་བདེ་བར་གཤེགས་པ། དེ་དེ་བཞིན་ཏེ། བཙུན་པ་བཅོམ་ལྡན་འདས། འདི་ནི། ཀླུ་གང་དག་ལོངས་སྤྱོད་པ་དང༌། ཉེ་བར་
སྤྱོད་པའི་དཔལ་དང་ལྡན་པ་ལྷ་དང་འདྲ་བ་དག་མ་ཆིས་པ་ནས་མི་སྨད་རིམས་དང་འདྲ་བ་དག་མཆིས་པའི་བར་དང༌། ཡི་དྭགས་དང་འདྲ་བ་དག་མཆིས་པའི་བར་དང༌། གང་དག་དུད་འགྲོའི་སྐྱེ་གནས་
པ་དང་འདྲ་བ་དག་མཆིས་པའི་བར་དང༌། ཀླུ་གང་དག་སེམས་ཅན་དམྱལ་བ་དང་འདྲ་བ་དག་གི་བར་མཆིས་ལགས་ཏེ། དེ་དག་སྡུག་བསྔལ་གྱི་ཚོར་བ་མྱོང་བར་འགྱུར་ལགས་སོ། །དེ་ནས་ཀླུའི་
རྒྱལ་པོའི་བུ་པདྨའི་གདོང་ཞེས་བྱ་བས་འདི་སྐད་ཅེས་གསོལ་ཏོ། །བ་དག་སུག་ལས་གང་གིས་ཀླུའི་རིགས་སུ་སྐྱེས་ནས་གཟུགས་མཆོག་ཏུ་ལྷ་མ་མེ་ཞིང་ལུས་ཀྱིས་རེག་པ་གང་ཅུང་ཟད་ཅི་རིག་ཀྱང་ཀུན་
ཏུ་ཚིག་ཅིང་འབར་བ་ལགས། བདག་དུས་ཐམས་ཅད་དུ་མཆིལ་ལྷ་མ་བོར་ནས་གཅེར་བུར་རྒྱུ་བར་བགྱིད་ལགས། བདག་གི་ཕ་མ་དེ་ནི། དཔལ་ཕུན་སུམ་ཚོགས་པའི་ཆེས་ཁྱད་པར་དུ་འཕགས་པ་
མྱོང་སྟེ། དཔེར་ན། གླིང་བཞི་པའི་འཁོར་ལོས་བསྒྱུར་བའི་རྒྱལ་པོ་བཞིན་ལགས། བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལག་འགྲོ། །སྔོན་བྱུང་བ་འདས་པའི་དུས་བསྐལ་པ་སུམ་ཅུ་རྩ་

66-1-357b

གཅིག་པ་འདས་པ་དེའི་ཚེ་དེའི་དུས་ན་དེ་བཞིན་གཤེགས་པ་ཞེས་བྱ་བ་ནས་སངས་རྒྱས་བཅོམ་ལྡན་འདས་ཞེས་བྱ་བའི་པར་གཙུག་ཏོར་ཅན་ཞེས་བྱ་བ་འཇིག་རྟེན་དུ་བྱུང་ངོ༌། །དེའི་ཚེ་རྒྱལ་པོ་མི་
ཏོག་བྲལ་ཞེས་བྱ་བ་ཞིག་བྱུང་སྟེ། རྒྱལ་པོ་མེ་ཏོག་བྲལ་དེས་ཀྱང་དེ་བཞིན་གཤེགས་པ་གཙུག་ཏོར་ཅན་ཉན་ཐོས་དང་བྱང་ཆུབ་སེམས་དཔའི་དགེ་འདུན་བརྒྱ་སྟོང་ཕྲག་མང་པོའི་འཁོར་དང་ལྡན་
བདེ་ལ་ཟླ་བ་གསུམ་དུ་ཡོ་བྱད་ཐམས་ཅད་ཕུལ་ནས་རྟག་ཏུ་ཆོས་མཉན་ཏེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སྨོན་ལམ་བཏབ་བོ། །བཅོམ་ལྡན་འདས་དེའི་གཙུག་ལག་ཁང་ཡོ་
བྱད་ཐམས་ཅད་དང་ལྡན་པ་ཞིག་ཀྱང་བརྩིགས་སོ། །རྒྱལ་པོ་མེ་ཏོག་བྲལ་དེའི་བུ་སྲིད་སྒྲུབ་བཅས་ཞེས་བྱ་བ་ཞིག་ཡོད་དེ། དེ་ཤིན་ཏུ་འཁོར་བས་སྐྲག་ནས་བཅོམ་ལྡན་འདས་ཀྱི་ཐད་དུ་རབ་ཏུ་
བྱུང་སྟེ་ཕའི་དགེ་འདུན་གྱི་ཀུན་དགའི་ར་བར་དེ་རྗེས་སུ་སྐྱོང་ཞིང་འདུག་གོ །དེ་ནས་བཅོམ་ལྡན་འདས་ཀྱི་ཉན་ཐོས་ཀྱི་དགེ་སློང་གང་དག་གནས་པ་དང༌། དེ་ན་གང་དག་བཟའ་བ་དང༌། བཏུང་བ་
དང༌། མལ་ཆ་ལ་ལོངས་སྤྱོད་པར་བྱེད་པ་ཐམས་ཅད་ལ་མེ་ཏོག་བྲལ་གྱི་བུ་དགེ་སློང་སྲིད་སྒྲུབ་བཅས་དེ་ཕྲག་དོག་བྱེད་དོ། །བཅོམ་ལྡན་འདས་ཀྱི་ཉན་ཐོས་ཀྱི་དགེ་སློང་དེ་དག་ཀྱང་གནས་དེ་ནས་དོང་
ངོ༌། །དེའང་ཡིད་མཆོག་ཏུ་དགའ་ནས་བདག་ཉིད་ཀྱིས་ཀྱང་ལོངས་སྤྱོད་པར་མི་བྱེད། གཞན་དག་ལའང་མི་སྟེར་རོ། །ཞེས་བྱ་བ་ནས་དགེ་སློང་དེའང་འཆི་བའི་དུས་བྱས་ནས་སེམས་ཅན་དམྱལ་

66-1-358a

བ་ཆེན་པོ་རྣམས་ཀྱི་ནང་དུ་སྐྱེས་སོ། །ཞེས་བྱ་བའི་བར་དུའོ། །དེ་ལོ་ཁྲག་ཁྲིག་བརྒྱ་སྟོང་ཕྲག་མང་པོར་སེམས་ཅན་དམྱལ་བ་ཆེན་པོའི་ནང་དུ་སྐྱེས་ནས་བཅོས་སོ། །དེ་དེ་
ནས་ཤི་འཕོས་ནས་ཡི་དྭགས་རྣམས་ཀྱི་ནང་དུ་སྐྱེས་ཏེ། ལོ་བརྒྱ་སྟོང་ཕྲག་མང་པོར་དེར་སྡུག་བསྔལ་མྱོང་ངོ༌། །ཕྱིས་ཀྱང་སེམས་ཅན་དམྱལ་བ་དང༌། ཡི་དྭགས་རྣམས་ཀྱི་ནང་དུ་སྡུག་བསྔལ་མྱོང་
ངོ༌། །ལག་འགྲོ་།འཁོར་བས་སྐྲག་པའི་སེམས་དང་སྲིད་སྒྲུབ་བཅས་ཞེས་བྱ་བ་རབ་ཏུ་བྱུང་སྟེ། དེ་ནས་ཤི་འཕོས་ནས་དེ་ལྟར་ཡུན་རིང་པོར་ངན་སོང་གསུམ་དུ་སྡུག་བསྔལ་མྱོང་བ་དེ་གཞན་ཞིང༌།
ཡིན་པར་ཁྱོད་སེམས་ན། དེ་གཞན་ཡིན་པར་བལྟ་བར་མི་བྱ་སྟེ། དེ་ལྟར་ལས་ཀྱི་སྒྲིབ་པ་དམ་པོས་ཟིན་པའང་ཁྱོད་ཡིན་ནོ། །འདི་ཕན་ཆད་བསྐལ་པ་སུམ་ཅུ་རྩ་གཅིག་ཏུ་ཁྱོད་རྟག་པར་ངན་
སོང་གསུམ་གྱི་ནང་དུ་སྐྱེས་སོ། །དེའི་ལས་ཀྱི་སྒྲིབ་པ་ལྷག་མ་ལུས་པ་དེས་འདིར་ཀླུ་རྣམས་ཀྱི་ནང་དུ་སྐྱེས་པ་ནི། གཞན་མ་ཡིན་གྱི། ཁྱོད་ཡིན་ཏེ། སྡུག་བསྔལ་གྱི་ཚོར་བ་དེ་ལྟ་བུ་མྱོང་ངོ༌། །གང་
ཁྱོད་འདི་ནས་ཤི་འཕོས་ནས་ཕྱིས་ཀྱང་སེམས་ཅན་དམྱལ་བ་དང༌། དུད་འགྲོ་དང༌། ཡི་དྭགས་རྣམས་ཀྱི་ནང་དུ་རྟག་ཏུ་སྡུག་བསྔལ་གྱིས་གཟིར་བར་འགྱུར་བ་འདི་ནི། གནས་ཡོད་དོ། །ཀླུའི་བུ་
དེ་མཆོག་ཏུ་ཡིད་མི་དགའ་ནས་རབ་ཏུ་དུ་ཞིང་བཅོམ་ལྡན་འདས་ཀྱི་ཞབས་གཉིས་ལ་ཕྱག་འཙལ་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བྱིས་པ་ཇི་ལྟ་བ་དང༌། རྨོངས་

66-1-358b

པ་ཇི་ལྟ་བ་དང༌། མི་གསལ་བ་དང༌། མི་མཁས་པ་ཇི་ལྟ་བ་བཞིན་ནོངས་པ་སོ་སོར་འཆགས་ལགས་སོ། །ནོངས་པ་སོ་སོར་འཆགས་ལགས་སོ། །བཙུན་པ་བཅོམ་ལྡན་འདས། བདག་གི་བསམ་པས་
སྡོམ་པ་གཟུང་བར་བགྱིའོ། །བདག་དེ་བཞིན་གཤེགས་པའི་དགེ་བསྙེན་ལགས་ཏེ། ཇི་སྲིད་འཚོའི་བར་དུ་སྲོག་གཅོད་པ་སྤངས་པ་ལགས་སོ། །བདག་བཅོམ་ལྡན་འདས་ལ་སྐྱབས་སུ་མཆིས་པ་ལགས་
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ལེགས་སོ། །ལེགས་སོ། །ཁྱོད་ལྷག་པའི་བསམ་པས་ང་ལ་སྐྱབས་སུ་སོང་བས་ཁྱོད་ཀྱི་ངན་སོང་ཐམས་ཅད་ཡོངས་སུ་ཟད་དོ། །འདི་ནས་
ཤི་འཕོས་ནས་ཁྱོད་ཀྱིས་བྱམས་པའི་ཚེ་ན་མིའི་རྙེད་པ་ཐོབ་པར་འགྱུར་ཏེ། བྱམས་པའི་ཐད་དུ་རབ་ཏུ་འབྱུང་བར་འགྱུར་ཞིང་དགྲ་བཅོམ་པ་ཉིད་ཀྱི་བར་དུ་མངོན་སུམ་དུ་བྱེད་པར་འགྱུར་རོ། །དེའི་ཚེ་
དེའི་དུས་ན་གང་གིས་གཙུག་ཏོར་ཅན་འཁོར་དང་བཅས་པ་ལ་ཟླ་བ་གསུམ་དུ་ཡོ་བྱད་ཐམས་ཅད་ཀྱིས་རིམ་གྲོ་བྱས་པ་དང༌། དེའི་ཕྱིར་དགེ་འདུན་གྱི་ཀུན་དགའ་ར་བ་ཡོ་བྱད་ཐམས་ཅད་ཕུན་སུམ་
ཚོགས་པར་བྱས་པའི་རྒྱལ་པོ་མེ་ཏོག་བྲལ་ཞེས་བྱ་བ་གཞན་ཞིག་ཡིན་པར་ཁྱོད་སེམས་ན། དེ་གཞན་ཡིན་པར་ཡང་མི་བལྟ་སྟེ། དེ་ནི། ཀླུའི་རྒྱལ་པོ་རྒྱ་མཚོ་འདི་ཡིན་ནོ། །འདི་ནི། བསྐལ་པ་
སུམ་ཅུ་རྩ་གཅིག་ཏུ་ནམ་ཡང་ངན་འགྲོར་མ་སྐྱེས་སོ། །ལྷའི་དཔལ་དང་སྐལ་པ་བཟང་པོ་ཕུན་སུམ་ཚོགས་པ་ཤིན་ཏུ་རྒྱ་ཆེན་པོ་མྱོང་ངོ༌། །འདི་ནི། བླ་ན་མེད་པའི་ཐེག་པའི་ཕྱིར་སྨོན་ལམ་གྱི་

66-1-359a

དབང་གིས་འདིར་ཀླུ་རྣམས་ཀྱི་ནང་དུ་སྐྱེས་ཏེ། འདིར་དཔལ་དང་སྐལ་བ་བཟང་པོ་དེ་ལྟ་བུ་མྱོང་ངོ༌། །དེ་སྐད་ཅེས་ཐོས་ནས་ཀླུ་ཐམས་ཅད་སྐྱོ་ཞིང་མཆོག་ཏུ་ཡིད་མི་བདེ་ནས་
བཅོམ་ལྡན་འདས་ལ་མཆོག་ཏུ་གུས་པ་སྐྱེས་ཤིང་ཉེ་བར་རྟོག་པས་གཅེས་པར་བྱེད་པར་གྱུར་ཏོ། །དེའི་ནང་ན་ཀླུ་གཞན་མིག་མེད་པ་ལོང་བ་འབྲས་བུ་ཉམ་ཆུང་བ་ཞེས་བྱ་བ་ཞིག་ཡོད་དེ། དེས་
གསང་བསྟོད་ནས་འོ་འདོད་བོས་ཏེ་གསོལ་པ། སེམས་ཅན་རྣམས་ལ་ཐུགས་བརྩེ་བདག་ཅག་ཡོངས་སུ་བསྐྱབ་པར་གསོལ། །ཡུན་རིང་བདག་གི་ལུས་ལ་སྡུག་བསྔལ་ཚོར་བ་རབ་མི་བཟད། །སྲིན་
བུ་སྦལ་པ་སྐྱེ་བོ་སྲོག་ཆགས་སྣ་ཚོགས་འཚལ་བར་བགྱིད། །བཟའ་བ་བཏུང་བ་མ་མཆིས་ཆབ་ཚན་ནང་ན་བདག་གནས་ལགས། །བཅོམ་ལྡན་འདས་ཀྱིས་བཀའ་སྩལ་པ། འཁོར་བ་འཇིག་
རྒྱལ་བསྟན་པ་ལ། །སྔོན་གྱི་དགེ་སྦྱོང་ཁྱོད་གྱུར་ཏོ། །མཁས་ཤིང་གཙང་སྦྲ་སྤྱོད་ལམ་ལྡན། །དབེན་པ་དག་ཏུའང་སྡིག་པ་བྱེད། །ལྷན་ཅིག་གནས་པ་དག་ཀྱང་མང༌། །ཁྱོད་བདག་སྟོན་པ་
འདྲ་བར་གྱུར། །དགྲ་བཅོམ་རྫུ་འཕྲུལ་ཆེན་པོ་ཡང༌། །ཁྱོད་ལ་སློབ་མ་རྣམས་ཀྱིས་བརྗོད། །རྙེད་དང་བཀུར་སྟི་བྱུང་བ་ནི། །ཁྱོད་གཅིག་པུ་ཡིས་ལོངས་སྤྱད་ཅིང༌། །ཁྱོད་ཀྱིས་དགེ་སློང་དེས་
པ་མཐོང༌། །དེ་དག་ལ་ནི་མི་སྙན་བརྗོད། །ལྷན་ཅིག་གནས་དེ་མི་དགར་གནས། །ཁྱོད་ནི་ཚེ་རབས་སྟོང་དག་ཏུ། །ངེད་ཀྱི་ཟས་སུ་གྱུར་ཅིག་ཅེས། །དེ་ལྟ་བུ་ཡི་སེམས་བསྐྱེད་དོ། །ལས་ཀྱི་

66-1-359b

རྣམ་པར་སྨིན་པ་དེས། །འདིར་ཡང་ཁྱོད་ནི་ལག་འགྲོར་སྐྱེས། །ཁྱོད་རང་གི་ཡང་ལྷན་ཅིག་གནས། །ཕྱི་ཕྱིར་ཟ་བར་བྱེད་པ་ཡིན། །ཆུ་ཚན་ནང་ན་གནས་པ་དང༌། །ལོང་བར་དེ་ཡིས་གྱུར་པ་ཡིན། །ཀུན་ཏུ་
འབར་བའི་ལྕགས་དང་ཟངས། །ཕྱིས་ཀྱང་དམྱལ་བར་ཟ་བར་འགྱུར། །སྟོབས་མེད་ཡིད་ནི་མི་དགའ་བས། །ཀླུ་དབང་ཀུན་གྱི་ནང་ན་དུ། །ཉེས་པ་སོ་སོར་བཤགས་བྱས་ན། །སྡུག་བསྔལ་རྣམས་
ལས་ཡོངས་སུ་གྲོལ། །དེ་ནས་བཅོམ་ལྡན་གསེར་འདྲ་བའི། །ཕྱག་གིས་ཞལ་གྱི་དཀྱིལ་འཁོར་རེག །སྤྱོད་པ་དཀའ་བ་དགོངས་མཛད་ནས། །སྟོན་པས་འདི་སྐད་བཀའ་སྩལ་ཏོ། །རྒྱལ་པོ་མིག་བཟང་ང་
བྱུང་སྟེ། །སྔོན་ཚེ་བདེན་པ་གང་གིས་ངས། །བྲམ་ཟེ་ལོང་བའི་དོན་དུ་ནི། །མིག་དག་གཉིས་ཀ་ཕྱུང་བར་གྱུར། །བདེན་པའི་ཚིག་དེ་ཁོ་ན་ཡིས། །ཁྱོད་ཀྱིས་དྲི་མེད་མིག་ཐོབ་ཤོག །ང་ཡི་ལེགས་པར་
སྤྱོད་པས་ཁྱོད། །སྔོན་གྱི་ལས་དེ་བྱང་བར་ཤོག །ཏདྱ་ཐཱ། ཙཀྵུ་ཁ་བ། ར་ས་ན་ཁ་བ། ཀརྨ་ཁ་བ། ཨ་ནན་ཛ་ན། བི་ར་ཛ་པ་ར་ཨནྟ། ཛྙཱ་མ་ནི་ས་ར་ཎ་ཏྲོ་ཡ། ཨ་ཧེ་ཙནྡྲ་ཌ་ནེ། ཀྲི་མི་ཤུདྡྷེ། ཕ་ལ་ཤུདྡྷེ།
ཨ་ཛེ་ཏ་ཛེ། ཏ་ལེ་ཏནྟ་ལེ། བ་སེ་དྷ་ས་ཀེ། བ་ས་ཏེ། རཱུ་ར་ཏི། མ་ཧཱ་རཱུ་ར་བི། ཏྲི་རཏྣ་བྲ་ཧེ་སྭཱཧཱ། བཅོམ་ལྡན་འདས་ཀྱིས་བདེན་པའི་ཚིག་དེ་བཤད་པ་ན་ཀླུ་འབྲས་བུ་ཉམ་ཆུང་བའི་མིག་ཡོངས་སུ་དག་
པར་གྱུར་ཏོ། །ཀླུ་གཞན་སྟོང་ཕྲག་ལྔ་བཅུ་རྩ་གསུམ་གྱི་མིག་ཀྱང་ཡོངས་སུ་དག་པར་གྱུར་ཏོ། །གཞན་གནོད་སྦྱིན་དང༌། གྲུལ་བུམ་དང༌། ཡི་དྭགས་དང༌། ཤ་ཟ་དང༌། མི་ཁྲག་ཁྲིག་ཕྲག་བརྒྱད་

66-1-360a

ཅུ་རྩ་བཞི་ནི། སྔོན་གྱི་ལས་ཀྱི་སྒྲིབ་པ་ཟད་ཅིང་མིག་ཡོངས་སུ་དག་པར་གྱུར་ཏོ། །དེ་ནས་ལྷའི་བུ་མཚམས་བཟང་ཐལ་མོ་རབ་ཏུ་སྦྱར་བ་བྱས་ནས་སྨྲས་པ། འཇིག་
རྟེན་འདྲེན་པ་རྣམས་ཀྱི་སྟོབས་ལ་ལྟོས། །རབ་ཏུ་ལམ་མེད་རྣམས་ལ་མིག་ཀྱང་བྱིན། །གལ་ཏེ་སྟོན་པ་འཇིག་རྟེན་མི་འབྱུང་ན། །སུ་ཡང་འགྲོ་བར་ཤའི་མིག་ཕྱིས་མི་འཐོབ། །དེའི་ཚེ་བཅོམ་
ལྡན་འདས་ཀྱིས་ཚེ་དང་ལྡན་པ་ཀུན་ཤེས་ཀཽ་ཌི་ནྱ་ལ་བཀའ་སྩལ་པ། ཀཽ་ཌི་ནྱ། ཁྱོད་ཀྱིས་གསང་སྔགས་ཆེན་པོའི་གཞིའི་གཟུངས་སྔགས་མིག་སྒྲུབ་པ་འདི་ཟུངས་ཤིག །ད་ལྟར་དང་མ་འོངས་
པའི་དུས་ན་སུ་ལ་ལ་སེམས་ཅན་རྣམས་ཀྱི་སྔོན་གྱི་ལས་ཀྱི་ལྷག་མ་དང༌། ཁམས་ཀུན་ཏུ་འཁྲུགས་པ་དང༌། གསང་སྔགས་དང༌། སྨན་དང༌། དུག་གི་སྦྱོར་བས་ལོང་བར་འགྱུར་བ་དང༌།
ཅུང་ཟད་མཐོང་བར་ཡང་འགྱུར་བ་དེས་མིག་སྒྲུབ་པའི་གཟུངས་འདི་རང་གིས་བཀླག་པར་བྱའོ། །རང་གི་ལས་སོ་སོར་བཤགས་པར་བྱའོ། །དེས་སེམས་ཅན་ཐམས་ཅད་ལ་བྱམས་པའི་
སེམས་ཀྱིས་སངས་རྒྱས་རྗེས་སུ་དྲན་པ་བསྒོམ་ཞིང་ལས་གཞན་མི་བྱེད་པར་ཞག་བདུན་ཕྲག་བདུན་དུ་རང་གི་མིག་ལ་བྱ་བས་ན་མིག་ཡོངས་སུ་དག་པར་འགྱུར་རོ། །ཡང་སེམས་ཅན་
གང་དག་མཚམས་མེད་པའི་ལས་ལྷག་མ་ལུས་པས་ལོང་བར་གྱུར་ཅིང་དམ་པའི་ཆོས་སྤོང་བའི་ལྷག་མ་ལུས་པ་དང༌། འཕགས་པ་ལ་སྐུར་པ་འདེབས་པའི་ལྷག་མ་ལུས་པ་དང༌།

66-1-360b

ཆོས་ཀྱི་སྦྱིན་པའི་སྒྲིབ་པའི་ལྷག་མ་ལུས་པ་དང༌། གླེགས་བམ་དུ་བྲིས་པ་རྣམ་པར་འཇིག་པའི་ལྷག་མ་ལུས་པ་དང༌། གཞན་གྱི་མིག་རྣམ་པར་འཇིག་པའི་ལས་ཀྱི་ལྷག་མས་ལོང་བར་གྱུར་པ་དེ་དག་གིས་
གཟུངས་སྔགས་འདི་ཡི་གེ་འབྲིར་བཅུག་སྟེ། ཡང་དང་ཡང་དུ་ཀློག་ཏུ་གཞུག་གོ །ལས་ཀྱི་སྒྲིབ་པ་བཤགས་པར་བྱའོ། །གཞན་ཡང་རྒྱ་མཚོའི་སྦུ་བ་དང༌། ཤིང་མངར་དང༌། སྨན་ཀ་ཙ་དང༌། འབྲས་
བུ་གསུམ་དང༌། རུས་སྦལ་གྱི་སྙིང་རྙིང་བ་སྦྲང་རྩི་དང་ལྷན་ཅིག་བཏགས་ཅིང་བཙོས་ལ་གསང་སྔགས་འདི་དག་ལན་སྟོང་རྩ་བརྒྱད་མངོན་པར་བརྗོད་ཅིང་མིག་གི་ཕྱི་རོལ་ཏུ་བསྐུ་བར་བྱའོ། །ཞག་བདུན་
ཕྲག་བདུན་དུ་ལས་གཞན་མི་བྱེད་པར་སངས་རྒྱས་རྗེས་སུ་དྲན་པ་སྒོམ་ཞིང་སངས་རྒྱས་ཀྱི་སྐུ་གཟུགས་ཀྱང་བྱས་ན་དེའི་ལས་ཀྱི་སྒྲིབ་པ་མ་ལུས་པར་བྱང་བར་འགྱུར་ཞིང་དེའི་མིག་ཡོངས་སུ་དག་པར་
འགྱུར་རོ། །གཞན་ཡང་དགེ་སློང་རྣམས་ཀྱི་གནས་དགེ་འདུན་གྱི་ཀུན་དགའ་ར་བ་བྱས་ནའང་དེའི་ལས་ཀྱི་སྒྲིབ་པ་བྱང་བར་འགྱུར་རོ། །ཕྱིས་ཀྱང་འཁོར་བར་མིག་མ་ཚང་བར་མི་འགྱུར་རོ། །དེ་ནས་
ཐམས་ཅད་དང་ལྡན་པའི་ཀླུའི་འཁོར་དེས་འདི་སྐད་ཅེས་གསོལ་ཏོ། །ཐུགས་རྗེ་ཆེན་པོ་དང་ལྡན་པ། དུས་གསུམ་གྱི་སེམས་ཅན་ཐམས་ཅད་ལ་ཕན་པར་མཛད་པ། ནད་ལས་རབ་ཏུ་ཐར་པར་
མཛད་པ་ལ་ཕྱག་འཚལ་ལོ། །དེ་ནས་དེའི་ཚེ་ཀླུ་ཚོན་རྩི་སྔོན་པོས་གསང་བསྟོད་དེ་འདི་སྐད་ཅེས་གསོལ་ཏོ། །སྡིག་པ་ཐམས་ཅད་སྦྱོང་བ་ཁྱོད། །ཁྱོད་ནི་དཀའ་མཛད་དཔལ་ཀུན་ལྡན། །ཁྱོད་ཀྱིས་

66-1-361a

ལས་ཀྱང་རབ་ཏུ་མཁྱེན། །སྲོག་ཆགས་ཀུན་གྱི་རྒྱལ་པོ་ཁྱོད། །བདག་ནི་ཆུ་དང་རྣམ་བྲལ་ཞིང༌། །ཚ་བའི་ཀླུང་གིས་ཀུན་གདུངས་པའི། །འབྲོག་དགོན་པ་ན་གནས་པ་ལགས།།
དྲི་མི་ཞིམ་པའི་གནས་ན་གནས། །ལོ་ནི་བྱེ་བ་ཕྲག་སྟོང་དུ། །ཞག་གཅིག་བདག་ལ་བདེ་མ་མཆིས། །རྟག་པར་འཁོར་དང་ལྷན་ཅིག་ཏུ། །བདག་ནི་གཞན་གྱིས་བཟའ་བ་ལགས། །བཅོམ་ལྡན་
འདས་ཀྱིས་བཀའ་སྩལ་པ། སེམས་ཅན་གང་དག་སྡིག་བྱས་ནས། །ཕྱིས་ཀྱང་བདག་ཉིད་བསོད་ནམས་སྒྲུབ། །ལུས་ཀྱིས་གཎྜི་བརྡུངས་ནས་སུ། །དགེ་སློང་དགེ་འདུན་ཚིམ་བྱེད་ནའང༌། །ལས་
ཀྱི་ལྷག་མ་དེ་ཡིས་སུ། །གང་དང་གང་དུ་སྐྱེས་པ་ན། །སྡུག་བསྔལ་ཅི་འདྲ་འབྱུང་འགྱུར་ཞིང༌། །བཟའ་བཏུང་དག་དང་ཡང་དག་ལྡན། །ཡང་ན་ཀླུ་ཡི་སྐྱེ་གནས་སུ། །ལས་ཀྱིས་སྐྱེ་བར་འགྱུར་བ་
ཡིན༑ ༑དེ་ཡི་མགོ་ཡི་ཀླད་པ་དེར། །ནོར་བུའི་རྒྱལ་པོ་འབྱུང་བར་འགྱུར། །ཀུན་ཏུ་ཆུ་འབྱུང་ཞེས་བྱ་བ། །ཆུ་སྦྱིན་བྱེད་པའི་ཀླུར་འགྱུར་རོ། །གང་ན་ཀླུ་ནི་གནས་བྱེད་པ། །དེ་ནས་ཆུ་ནི་འབབ་པར་
འགྱུར༑ ༑ས་འམ་ནམ་མཁའ་ལ་ཡང་རུང༌། །གང་དང་གང་དུ་འགྲོ་བ་དེར། །སེམས་ནི་བསྐྱེད་མ་ཐག་ཏུ་ཡང༌། །ཆུ་ནི་འབྱུང་བར་འགྱུར་བ་ཡིན། །ཡང་ན་སེམས་ཅན་གང་དག་གིས། །མི་ཡི་
དངོས་པོ་ཐོབ་ནས་སུ། །སྡིག་པ་རྣམ་པ་སྣ་ཚོགས་བྱས། །དགེ་འདུན་རིམ་གྲོ་མི་བྱེད་ན། །དེ་དག་སྡུག་བསྔལ་སྣ་ཚོགས་ནི། །ངན་སོང་གསུམ་དུ་མྱོང་ནས་ཀྱང༌། །དེ་ཉིད་ཀླུ་ཡི་སྐྱེ་གནས་སུ། །

66-1-361b

སྐྱེ་བ་ཐོབ་པར་འགྱུར་བ་ཡིན། །དེ་ལས་ཀུན་ཏུ་ཆུ་མི་འབྱུང༌། །མགོ་ལ་ནོར་བུ་རིན་ཆེན་མེད། །སྟོང་པ་སྐོམ་པའི་གནས་དག་ཏུ། །ཆུ་མེད་པར་ནི་གནས་པར་འགྱུར། །སྔོན་འདས་དུས་ན་ཁྱོད་ཀྱིས་ནི།།
རྒྱལ་བ་སྐར་རྒྱལ་བསྟན་པ་ལ། །དགེ་སློང་དགོན་པ་བར་གྱུར་ཏེ། །ཕྲག་དོག་སེར་སྣས་གང་བ་ཡིན། །དགེ་སློང་གློ་བུར་འོངས་མཐོང་ནས། །ཁྲོ་གཉེར་ཅན་གྱི་བཞིན་བྱས་ནས། །དེ་དག་ལ་ནི་སྦྱིན་
གཏོང་བྱེད། །དེ་ལ་ཡང་ནི་མངོན་སུམ་གཤེ། དེར་ནི་གང་དག་ཆུར་ཡང་ནི། །མྱུར་དུ་མི་གཙང་བ་ཡིས་བཀང༌། །འཆགས་གནས་ཁང་དག་གི་གནས། །དྲི་ང་བ་ཡིས་བཀང་བར་གྱུར། །དགེ་སློང་
དེས་པ་འགྲོ་བ་ན། །བརྒྱད་བཀག་གིས་ནི་གཤེ་བར་གྱུར། །དགེ་སློང་དེས་པ་གཞན་དག་ཀྱང༌། །རྒྱང་རིང་བར་ནི་ཡོངས་སུ་སྤངས། །དེ་ཕྱིར་ཕྲག་དོག་སེར་སྣའི་རྒྱུ། །མཆོད་པར་ནི་ཁྱོད་གྱུར་
ནས༑ ༑དགེ་སྦྱོང་སུ་ཞིག་ལ་ལ་མཐོང༌། །མྱུར་དུ་ཁྲོས་ནས་གཤེ་བར་འགྱུར། །སྦྱིན་པ་པོ་ལ་ཁྲོ་བས་གཤེ། ངོ་ཚ་ཁྲེལ་ཡོང་རྣམ་པར་སྤངས། །ལས་ཀྱི་རྣམ་པར་སྨིན་པ་དེས། །སེམས་ཅན་དམྱལ་
བར་སོ་སོར་སྐྱེས། །ལུས་ནི་བྱེ་བས་སེམས་དམྱལ་དུ། །སྡུག་བསྔལ་མང་པོ་ཉམས་སུ་མྱོང༌། །ཡི་དྭགས་རྣམས་སུ་དུས་རིང་པོར། །སྡུག་བསྔལ་རབ་ཏུ་མི་བཟད་མྱོང༌། །ཁྱོད་ནི་ཀླུ་ཡི་སྐྱེ་གནས་
སུ༑ ༑སྐྱེས་ནས་ཤིན་ཏུ་སྡུག་བསྔལ་གྱུར། །སྟོང་པ་འབྲོག་དགོན་རྫོང་རྣམས་སུ། །ཆུ་དང་བྲལ་བར་གནས་པ་ཡིན། །སེམས་ཅན་དམྱལ་བ་རྣམས་སུ་ཁྱོད། །སྡུག་བསྔལ་ཚོར་བ་ཕྱི་

66-1-362a

ཕྱིར་མྱོང༌། །ཤིན་ཏུ་ཡུན་རིང་ཡི་དྭགས་དང༌། །དུད་འགྲོར་སྡུག་བསྔལ་ཚོར་བ་མྱོང༌། །སུ་ཞིག་ཐ་མའི་དུས་ཚེ་གནོད་སེམས་བྱུང༌། །རྟག་ཏུ་ཕྲག་དོག་སེར་སྣ་ཁྲོས་པ་
ལ༑ ༑བསམ་གཏན་མི་སྐྱོབ་སངས་རྒྱས་མཆོད་པ་མིན། །ཚུལ་ཁྲིམས་མི་སྐྱོབ་དགོན་པར་གནས་པ་མིན། །ཡང་དེའི་ཚེ་ཀླུའི་འཁོར་དེའི་ནང་ན་ཀླུ་ཡི་དྭགས་ལྟ་བུ་བྱེ་བ་ཕྲག་ཉི་ཤུ་རྩ་དྲུག་སྔོ་ན་
གྱི་ཚེ་རབས་རྗེས་སུ་དྲན་པར་གྱུར་ཏེ། སྐད་པོ་ཆེར་རབ་ཏུ་དུ་ཞིང་འདི་སྐད་ཅེས་གསོལ་ཏོ། །བཅོམ་ལྡན་འདས། བདག་ཅག་ཡོངས་སུ་བསྐྱབ་ཏུ་གསོལ། བདེ་བར་གཤེགས་པ། བདག་
ཅག་ཡོངས་སུ་བསྐྱབ་ཏུ་གསོལ། སྔོན་གྱི་རྒྱལ་བའི་བསྟན་པ་ལ་བདག་ཅག་གིས་འདྲ་མཚུངས་པར་ལས་ཀྱི་སྒྲིབ་པ་དེ་ལྟ་བུ་འཕངས་ལགས་སོ། །དེ་ལྟར་ཡུན་རིང་པོར་ངན་སོང་གསུམ་དུ་
སྡུག་བསྔལ་མྱོང་ལགས་སོ། །དེ་ལྟར་ཡང་ཀླུ་ཡི་དྭགས་ལྟ་བུ་རྣམས་ཀྱི་ནང་དུ་རྟག་ཏུ་སྡུག་བསྔལ་དེ་ལྟ་བུས་གཟིར་ལགས་ཏེ། དཔེར་ན། ཀླུ་ཡི་དྭགས་ལྟ་བུ་ཚོན་རྩི་སྔོན་པོ་བཞིན་ནོ། །
བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་ཆུ་ལོངས་ལ་དེ་བཞིན་གཤེགས་པའི་ཞབས་ཀྱི་དྲུང་དུ་ཆག་ཆག་ཐོབ་ཅིག་དང༌། དེས་ནི། ཁྱེད་ཀྱི་སྡུག་བསྔལ་ཐམས་ཅད་
ཡོངས་སུ་ཟད་པར་འགྱུར་རོ། །དེ་ནས་ཀླུ་ཡི་དྭགས་ལྟ་བུ་དེ་དག་ཐམས་ཅད་ཀྱིས་ལག་པ་གཉིས་ཀྱིས་ཆུ་བླངས་པ་དང༌། ལག་ན་ཆུ་འདུག་པ་དེ་རབ་ཏུ་འབར་རོ། །དེ་ནས་མེའི་

66-1-362b

ཕུང་པོ་ཤིང་ཏ་ལ་དྲུག་སྲིད་དུ་འཕགས་ཏེ་ལན་བདུན་གྱི་བར་དུ་དེ་བཞིན་ནོ། ཀླུའི་ཚོགས་དེ་མཆོག་ཏུ་ཡིད་མི་དགའ་ནས་མཆི་མ་དག་ཕྱུང་ངོ༌། ཐམས་ཅད་དང་ལྡན་པའི་འཁོར་དེའང་ཡིད་
ཀུན་ཏུ་མི་དགའ་ནས་དེ་བཞིན་ནོ། བཅོམ་ལྡན་འདས་ཀྱིས་བཀའ་སྩལ་པ། ཅི་འདྲ་བ་ཡི་ལས་བྱས་པ། །དེ་འདྲ་བ་ཡི་འབྲས་བུ་འཐོབ། །དགེ་བ་ཡིན་ན་བཟང་པོ་སྟེ། །སྡིག་པ་བྱེད་པའང་སྡིག་ཏོ་
འོ༑ ༑དེ་ནས་ཡི་དྭགས་ལྟ་བུའི་ཀླུ། ཁྱེད་ཀུན་འདི་སྐད་ཚིག་སྨྲོས་ཤིག །བདེན་པ་གང་གིས་སྟོན་པ་ནི། །སེམས་ཅན་ཀུན་ལ་ཐུགས་སྙོམས་པ། །བདེན་པའི་ཚིག་དེ་ཁོ་ན་ཡིས། །ངེད་ཀྱི་ཆུ་ནི་མ་
འབར་ཅིག །ཀླུ་ཐམས་ཅད་ཀྱིས་འདི་སྐད་ཅེས་སྨྲས་སོ། །ལན་བརྒྱད་པ་ལ་ལག་པ་གཉིས་ཀྱིས་ཆུ་བླངས་ཏེ་བཅོམ་ལྡན་འདས་ཀྱི་ཞབས་གཉིས་ལ་གཏོར་ནས་ཉེས་པ་ལ་ཉེས་པ་སོ་སོར་
བཤགས་སོ། །བཅོམ་ལྡན་འདས་ཀྱིས་བཀའ་སྩལ་པ། །སྡིག་པའི་ལས་ཀྱི་སྒྲིབ་པ་ཡི། །ལྷག་མ་ལུས་པ་ཡོངས་སུ་ཟད། །བྱམས་པའི་ཚེ་ན་ཁྱེད་ཅག་ནི། །མི་ཡི་སྲིད་པ་ཐོབ་པར་འགྱུར། །
བྱམས་པ་ཡི་ནི་བསྟན་པ་ལ། །མྱུར་དུ་རབ་ཏུ་འབྱུང་བ་ཐོབ། །རྣལ་འབྱོར་ལ་ནི་མངོན་བརྩོན་དང༌། །མྱུར་དུ་དགྲ་བཅོམ་ཐོབ་པར་འགྱུར། །ཡང་དེའི་ཚེ་བཅོམ་ལྡན་འདས་ཀྱི་མཐུས་ཀླུའི་
ཚོགས་དེ་ཇི་ལྟར་ལྷགས་པ་བཞིན་དེ་དག་ཐམས་ཅད་ཀྱིས་སྔོན་གྱི་ཚེ་རབས་དང༌། བདག་གི་ལས་དང༌། འགྲོ་བ་དང༌། སྐྱེ་བ་རྗེས་སུ་དྲན་ཏེ། འཁོར་དེའི་ནང་ནས་ཀླུ་བརྒྱ་སྟོང་ཕྲག་

66-1-363a

མང་པོ་རང་གིས་ཉེས་པར་བྱས་པའི་སྡིག་པའི་ལས་ཀྱིས་རབ་ཏུ་དུས་ནས་ཁ་ཅིག་གིས་འདི་སྐད་ཅེས་གསོལ་ཏོ། །སྔོན་གྱི་དེ་བཞིན་གཤེགས་པ་རྣམས་ཀྱི་
བསྟན་པ་ལ་བདག་ཁྱིམ་ན་གནས་པར་གྱུར་ཏེ། ཉེ་དུ་དང་འགྲོགས་པའི་རྐྱེན་དང༌། །ཆོས་མཉན་པའི་རྐྱེན་གྱིས་དགེ་སློང་རྣམས་དང་ལྷན་ཅིག་ཏུ་དགེ་འདུན་གྱི་མངོན་དུ་གྱུར་པ་བསྔོས་པའི་མེ་
ཏོག་དང༌། འབྲས་བུ་དང༌། ཁུ་བ་དང༌། བཟའ་བ་དང༌། བཏུང་བ་ལོངས་སྤྱད་ལགས་སོ། །ཞེས་བྱ་བ་ནས་ཁ་ཅིག་གིས་གསོལ་པ། བདག་ཅག་གིས་ཕྱོགས་བཞི་པ་ལ་བསྔོས་པ་ལོངས་སྤྱད་
ལགས་སོ། །ཞེས་བྱ་བའི་བར་དུའོ། །ཁ་ཅིག་གིས་འདི་སྐད་ཅེས་གསོལ་ཏོ། །བདག་གིས་རང་གིས་བསྔོས་པ་ལོངས་སྤྱད་ལགས་སོ། །ཞེས་བྱ་བའི་བར་དུའོ། ཁ་ཅིག་གིས་གསོལ་
པ༑ བདག་ཅག་དེ་བཞིན་གཤེགས་པ་རྣམ་པར་གཟིགས་ཀྱི་ཞེས་བྱ་བའི་བར་དང༌། བདག་ཅག་གཙུག་ཏོར་ཅན་གྱི་ཞེས་བྱ་བའི་བར་དང༌། བདག་ཅག་འཁྲོ་བ་འཇིག་གི་ཞེས་བྱ་བའི་
བར་དང༌། བདག་ཅག་གསེར་ཐུབ་ཀྱི་ཞེས་བྱ་བའི་བར་དུའོ། །གླུ་ཁ་ཅིག་གིས་འདི་སྐད་ཅེས་གསོལ་ཏོ། །དེ་བཞིན་གཤེགས་པ་འོད་སྲུང་གི་བསྟན་པ་ལ་བདག་ཅག་ཁྱིམ་ན་གནས་པར་
གྱུར་ཏེ། ཉེ་དུ་དགང་འགྲོགས་པའི་རྐྱེན་དང༌། །ཆོས་མཉན་པའི་རྐྱེན་གྱིས་དེ་བཞིན་དུ་བསྔོས་པའི་དགེ་འདུན་གྱི་མེ་ཏོག་དང༌། འབྲས་བུ་དང༌། ཁུ་བ་དང༌། བཟའ་བ་དང༌། བཏུང་བ་

66-1-363b

དགེ་སློང་རྣམས་ལ་སྩལ་བ་དེ་བདག་ཅག་གིས་ལོངས་སྤྱད་ལགས་སོ། །སྡིག་པའི་ལས་དེས་ཀྱང་སེམས་ཅན་དམྱལ་བ་རྣམས་ཀྱི་ནང་དུ་སྡུག་བསྔལ་མི་བཟད་པ་ཆེན་པོ་རྣམ་པ་སྣ་ཚོགས་རབ་ཏུ་མི་
བཟད་པ་མང་པོ་ཡང་དང་ཡང་ཉམས་སུ་མྱོང་ལགས་སོ། །དུད་འགྲོ་དང་ཡི་དྭགས་རྣམས་ཀྱི་ནང་དུ་དུས་ཡུན་རིང་པོར་རྟག་ཏུ་སྡུག་བསྔལ་གྱིས་གཟིར་ལགས་སོ། །ལས་ཀྱི་ལྷག་མ་དེས་
བདག་ཅག་ཀླུའི་སྐྱེ་གནས་དམན་པ་འདིར་སྐྱེས་ནས་ཆབ་བསྐོལ་བ་ཀུན་ཏུ་ཚ་བའི་ནང་དུ་བཙོས་ལགས་སོ། །བྱེ་མ་ཀུན་ཏུ་ཚ་བའི་ནང་དུ་བསྲེགས་ལགས་སོ། །བདག་ཅག་གི་ཁའི་སྒོར་ཁ་ཟས་
སྩལ་བའང་ལྕགས་ཀྱི་ཐུ་ལུམ་དུ་གྱུར་ལགས་སོ། །དེ་བཞིན་དུ་ཁར་བཏུང་བསྩལ་བའང་ལྕགས་དང་ཟངས་སུ་གྱུར་ལགས་སོ། །གང་དང་གང་དུ་མཆིས་པ་ཐམས་ཅད་དུ་སྡུག་བསྔལ་གྱི་ཚོར་བ་
དེ་ལྟ་བུ་མྱོང་ལགས་ན། བདག་ཅག་ཡོངས་སུ་བསྐྱབ་ཏུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལྷག་འགྲོ་དག། ཁྱེད་ཀྱིས་དགེ་འདུན་གྱི་ལོངས་སྤྱོད་པ་དེ་ནི། འོས་པ་མ་ཡིན་ཏེ།
མཚམས་མེད་པ་དང་ཉེ་བ་ཡིན་ནོ། །རྣམ་པར་མ་སྨིན་པར་གང་གིས་ཀྱང་མྱུར་དུ་བཤགས་པར་མི་ནུས་སོ། །ཀྱེ་ལག་འགྲོ་དག །དེ་ལྟ་ཡིན་ཡང་ཇི་སྲིད་འཚེའི་བར་དུ་སྐྱབས་སུ་འགྲོ་བ་ལ་
འཁོད་ཅིག་དང༌། དེ་ལྟ་ན་ཁྱེད་ལ་ཕན་པ་དང༌། བདེ་བར་འགྱུར་རོ། །རྒྱུ་དེས་དེ་བཞིན་གཤེགས་པས་ཁྱེད་འདོད་པ་བཞིན་འཁོར་བར་གཞོག་པར་མཛད་དོ། །དེ་དག་ཐམས་ཅད་གསུམ་ལ་སྐྱབས་སུ་

66-1-364a

འགྲོ་བ་ལའང་བཀོད་པར་གྱུར་ཏོ། །ཡང་འཁོར་དེའི་ནང་ན་ཀླུ་མོ་ལོང་མ་ཞིག་ཡོད་དོ། །དེའི་ཁ་སྲིན་བུས་གང་ཞིང་གཅིན་རུལ་བལྟ་བུའི་རང་དྲིང་བ་ཟག་གོ། སྨད་
ཀྱི་མཚན་མ་ལའང་དེ་བཞིན་ནོ། །དེའི་ལུས་ཐམས་ཅད་རུལ་ཅིང་རང་འཛག་པ་ཕོལ་མིག་དང་སྲིན་བུས་གང་བ་ལ་ཤ་སྦྲན་དང༌། །སྦྲང་བུ་མ་ཆུ་རིང་དང༌། སྦྲང་བུ་གདུག་པ་རྣམས་ཀྱིས་
ཟ་བར་བྱེད་དོ། །དེའི་ཚེ་བཅོམ་ལྡན་འདས་ཀྱིས་ཐུགས་རྗེ་ཆེན་པོས་གཟིགས་ཏེ་བཀའ་སྩལ་པ། སྲིང་མོ། ཁྱོད་ཀྱིས་ལུས་ལ་སྡིག་པའི་ལས་ནི། ཅི་བྱས། །ཇི་ལྟ་བུ་ཞིག །དེས་གསོལ་པ། བཙུན་པ་
བཅོམ་ལྡན་འདས། བདག་གི་ཚོར་བསྡུག་བསྔལ་ལགས་སོ། །བཙུན་པ་བཅོམ་ལྡན་འདས། བདག་གི་ཚོར་བ་ཚ་བ་ལགས་ཏེ། །གང་ནས་ཀླུའི་སྐྱེ་གནས་དམན་པ་འདིར་སྐྱེས་པའི་དགུང་
ལོ་སྟོང་ཕྲག་སུམ་ཅུ་རྩ་དྲུག་བདག་གིས་མངོན་པར་འཚལ་ལགས་སོ། །བདག་གིས་སྡུག་བསྔལ་གྱི་ཚོར་བ་དེ་ལྟ་བུ་ནི། གདུགས་ཞག་གཅིག་ཀྱང་རྒྱུ་ནམ་ཆད་ལགས་སོའི། །བཀའ་སྩལ་པ།
སྔོན་གྱི་ལས་ཅི་ཞིག་བྱས། །དེས་གསོལ་པ། འདི་ནས་བསྐལ་པ་དགུ་བཅུ་རྩ་གཅིག་པ་ལ་རྒྱལ་བ་རྣམ་པར་གཟིགས་ཀྱི་བསྟན་པ་ལ་མིའི་རྒྱུད་ཀྱི་བུད་མེད་དུ་གྱུར་ལགས་ཏེ། བདག་དེར་
འདོད་པའི་དྲེགས་པས་མྱོས་ནས་བཅོམ་ལྡན་འདས་ཀྱི་བསྟན་པ་ལ་རབ་ཏུ་བྱུང་བ་དང་ལྷན་ཅིག་ཏུ་དགེ་འདུན་གྱི་གཙུག་ལག་ཁང་ན་དགེ་འདུན་གྱི་མལ་ཆའི་སྟེང་དུ་ཡང་དང་ཡང་

66-1-364b

འཁྲིག་པ་དང་ལྡན་པའི་ཆོས་འདོད་པ་དག་སོ་སོ་ཡང་དག་པར་མྱོང་ལགས་ཏེ། ནོར་གྱི་སླད་དུ་མ་སྐྲག་ལགས་སོ། །བཅོམ་ལྡན་འདས། དེ་ཚུན་ཆད་བདག་རྟག་ཏུ་ལྷ་དང་མིའི་རྙེད་པ་དང་བྲལ་ལགས་
སོ༑ ༑རྟག་ཏུ་ངན་སོང་གསུམ་གྱི་ཚོར་བ་མི་བཟད་པས་རབ་ཏུ་གཟིར་ལགས་སོ། །བཀའ་སྩལ་པ། སྲིང་མོ། གང་གི་ཚེ་འདིར་བསྐལ་པ་ཆེན་པོ་འཇིག་པར་གྱུར་བ་དེའི་ཚེ་ཁྱོད་གང་དུ་སོང་།དེས་གསོལ་པ།
སྔོན་གྱི་ལས་ལ་བརྟེན་པའི་རླུང་ཆེན་པོ་དེ་དག་གིས་འཕངས་ནས་འཇིག་རྟེན་གྱི་ཁམས་སྙིགས་མ་ལྔ་དང་ལྡན་པ་གཞན་དག་ཏུ་འཕངས་ལགས་སོ། །ཡང་གང་གི་ཚེ་དེར་འཇིག་པར་གྱུར་ནས་དེ་ནས་
ཡང་འདིར་འཕངས་ལགས་ན། བཅོམ་ལྡན་འདས། ཐུགས་རྗེ་ཆེན་པོས་བདག་ཡོངས་སུ་བསྐྱབ་ཏུ་གསོལ། བདེ་བར་གཤེགས་པ། བདག་ཡོངས་སུ་བསྐྱབ་ཏུ་གསོལ། དེ་ནས་བཅོམ་ལྡན་འདས་
ཀྱི་ཕྱག་གཉིས་ཀས་རྨ་རྩི་སྤོས་དང་སྦྱར་བའི་ཆུ་བ་ཞེས་ཏེ་བདེན་བརྗོད་པར་མཛད་དེ། །བདེན་པ་གང་གིས་སྔོན་ཐི་བའི་ཕྱིར་ངའི་ལུས་ཆགས་པ་མེད་པར་ཡོངས་སུ་བཏང་བའི་བདེན་པ་དེས་
ཁྱོད་ཀྱི་ནད་དེ་དག་ཞི་བར་གྱུར་ཅིག། ཀླུ་མོ་དེའི་ཁར་བླུགས་ཤིང་ལུས་ལ་གཏོར་བས་ནད་ཐམས་ཅད་རབ་ཏུ་ཞི་བར་གྱུར་ཏེ། གསུམ་ལ་སྐྱབས་སུ་ཉེ་བར་གནས་པར་གྱུར་ཏོ། །ཡང་དེ་
ཉིད་ན་ཀླུ་གཞན་ཞིག་ལུས་དྲི་ང་ཞིང་སྲིན་བུས་གང་ལ་སྲིན་བུས་སེར་སྐྱབས་གང་ནས་དེ་ལས་རང་ཁྲག་ཚ་ཞིང་གོར་གོར་པོ་ཟག་པ། སྨྲ་མི་ནུས་པ། མཆོག་ཏུ་སྐྱོན་དུ་བགྲང་བ་ཞིག་ཡོད་དོ། །

66-1-365a

བཅོམ་ལྡན་འདས་ཀྱིས་ཀླུ་དེ་གཟིགས་ནས་བཀའ་སྩལ་པ། །ལག་འགྲོ་།ཁྱོད་ཀྱིས་སྔོན་མི་དགེ་བའི་ལས་ཅི་ཞིག་བྱས། ཀླུ་དེས་ཁའི་སྒོ་ཕྱེ་ནས་སྲིན་བུའི་རིགས་དང༌།
རྣག་ཁྲག་དང༌། མས་གང་བའི་ཁའི་སྒོ་སྤྱང་བྲིམས་ཏེ་སྨྲ་མ་ནུས་སོ། །དེ་ནས་བཅོམ་ལྡན་འདས་ཀྱིས་སྐྱོར་ཆུ་ཞིག་བཞེས་ཏེ་བཀའ་སྩལ་པ། རི་བོང་གྱུར་ཏེ་དྲང་སྲོང་ཕྱིར། །རང་གིས་མེ་ཡི་ནང་
བོར་བ༑ ༑བདེན་པའི་ཚིག་དེ་ཁོ་ན་ཡིས། །ཀླུ་ནི་སྨྲ་བར་ནུས་པར་ཤོག །སྐྱོར་ཆུ་དེ་ཀླུའི་ཁར་བླུགས་ནས་དེའི་ཁའི་ནང་དུ་མེ་རབ་ཏུ་ཞི་ཞིང་སྲིན་བུ་དང་རང་ཁྲག་ཁའི་ཕྱི་རོལ་དུ་བྱུང་ངོ༌། །ཀླུ་
དེ་ཁ་ཡོངས་སུ་དག་པར་གྱུར་ནས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། རྒྱལ་བ་འདོ་སྲུང་གི་བསྟན་པ་ལ་བདག་ཞིང་པར་གྱུར་ལགས་སོ། །བདག་གིས་བཅོམ་ལྡན་འདས་
ཀྱི་ཉན་ཐོས་གཞན་ཞིག་ལ་སྐྱེད་དུ་སྩོལ་ཅིག་དང༌། །སྟོན་གྱི་དུས་སུ་ཁྱོད་ལ་འབུལ་ལོ། །ཞེས་གསེར་ལྔ་བཅུ་ཞིག་གསོལ་བ་བཏབ་པ་ལགས་སོ། །དེས་བདག་ལ་འགྲོན་བུ་བརྒྱད་ཅུའི་རིན་བཅུ་
ཞིག་སྩལ་ཏེ། ལྔ་བཅུར་མ་སྩལ་ལགས་སོ། །བདག་གིས་དགེ་སློང་དེ་ལ་ཁྲོ་བས་ཟིལ་གྱིས་ནོན་ནས་འགྲོན་བུ་བརྒྱད་ཅུའི་རིན་བཅུ་བླངས་ཏེ། དེ་ལ་སླར་ཡང་མ་སྩལ་ལགས་སོ། །གཞན་
ཡང་དུས་གཞན་ཞིག་ན་དགེ་སློང་རྣམས་ཀྱི་ཀུན་དགའ་བ་དེར་བདག་མཆིས་ནས་དེར་དགེ་འདུན་གྱི་མངོན་དུ་གྱུར་པ་བསྔོས་པ་ཨ་མྲའི་འབྲས་བུ་བཅུ་གསུམ་པ་ལོངས་སྤྱད་ལགས་

66-1-365b

སོ༑ ༑སུག་ལས་ཀྱི་སྒྲིབ་པའི་ལྷག་མ་དེ་ཁོ་ནས་དེ་ནས་ཤི་འཕོས་ནས་འབྲོག་དགོན་པ་སྐམ་པོ་འདིར་ཉེ་ཚེ་བའི་སེམས་ཅན་དམྱལ་བ་རྣམས་ཀྱི་ནང་དུ་སྐྱེས་ཏེ་རྟག་ཏུ་བདག་གི་ལུས་སྲིན་བུ་དག་
དང་རང་ཁྲག་བསྡུས་པས་གང་ལགས་སོ། །བཀྲེས་པ་དང་སྐོམ་པས་ཀུན་ཏུ་གཟིར་ནས་སྡུག་བསྔལ་གྱི་ཚོར་བ་མྱོང་ལགས་སོ། །ཡང་མི་དགེ་བའི་ལས་ཀྱི་རྒྱུ་དེས་བདག་འདི་ནས་ཤི་འཕོས་ནས་
ཡང་སེམས་ཅན་དམྱལ་བ་ཆེན་པོ་རྣམས་ཀྱི་ནང་དུ་སྐྱེས་ལགས་སོ། །དགེ་སློང་དེའང་ཁྲོ་བ་དང་སེར་སྣའི་རྒྱུ་དེས་འཆི་བའི་དུས་བགྱིས་ནས་འདིར་ཀླུ་རྣམས་ཀྱི་ནང་དུ་བདག་གི་མཆན་ཁུང་དུ་སྐྱེས་
ཏེ༑ དུས་རྟག་ཏུ་བདག་ལ་གཡོ་བར་བགྱིད་དོ། །དེ་རྟག་ཏུ་ཁྲོ་བས་ཟིལ་གྱིས་ནོན་ནས་དབུགས་ཚབས་བདག་གིས་ལུས་ལ་ཡོངས་སུ་གང་བར་བགྱིད་དོ། །རྒྱུ་དེས་རྟག་པར་རྒྱུན་དུ་བདག་གི་ལུས་
སྲིན་བུ་དག་དང་རང་ཁྲག་གིས་གང་ལགས་ན། དེ་བཞིན་གཤེགས་པས་བདག་ཡོངས་སུ་བསྐྱབ་ཏུ་གསོལ། སྤྲུལ་དགྲ་དང་འདྲ་བ་དེ་ལས་བདག་ཡོངས་སུ་ཐར་པར་མཛད་པར་གསོལ། དེ་
ནས་ཡང་བཅོམ་ལྡན་འདས་ཀྱིས་ཕྱག་ཏུ་ཆབ་བཞེས་ཏེ་འདི་སྐད་ཅེས་བཀའ་སྩལ་ཏོ། །མུ་གེ་དག་ནི་བྱུང་བའི་ཚེ། །ང་ནི་འདིར་ཡང་ཉར་གྱུར་ཏེ། །ཤ་དང་ཁྲག་གིས་ཚིམ་བྱས་པས། །ཁྱེད་
ཅག་གཉིས་ཀ་བདེ་བར་ཤོག །ཆུ་དེས་ཀླུ་ལ་གཏོར་ནས་དེའི་མཆན་ཁུང་ནས་ཀླུའི་བུ་བྱུང་ངོ༌། །གཉི་གས་འདི་སྐད་ཅེས་གསོལ་ཏོ། །ཡུན་ཇི་ཙམ་གྱིས་ངན་སོང་དག་ལས་བདག་ཅག་

66-1-366a

ཐར་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། ཀྱེ་ལག་འགྲོ་དང༌། གང་ཕྱོགས་བཞིའི་དགེ་འདུན་ནས་དགེ་འདུན་གྱི་མངོན་དུ་གྱུར་པ་བསྔོས་
པའི་མེ་ཏོག་དང༌། འབྲས་བུ་དང༌། འདབ་མ་དང༌། བཟའ་བ་དང༌། བཏུང་བ་དང༌། མལ་ཆ་དང༌། རྩི་དང༌། ཡོ་བྱད་ཀྱང་རུང༌། དགེ་འདུན་ལས་གལ་ཏེ་བདག་གིར་ལོངས་སྤྱད་དམ།
གཞན་ལ་བྱིན་ན་སྡིག་པའི་ལས་དེ་རྣམ་པར་སྨིན་ཅིང་སོ་སོ་ཡང་དག་པར་མྱོང་བར་སུས་ཀྱང་མྱུར་དུ་ཟད་པར་བྱ་བར་མི་ནུས་ཏེ། འདི་ནི། མཚམས་མེད་པ་དང་ཉེ་བ་ཤིན་ཏུ་ལྕི་བ་
ཡིན་ནོ༑ ༑ལག་འགྲོ་དག །ཁྱེད་ཚུར་ཤེག །དཀོན་མཆོག་གསུམ་ལ་སྐྱབས་སུ་དེངས་ཤིག་དང༌། དེས་ན་ཁྱེད་ཅག་ཆུ་ལ་གནས་པ་དག་ཏུ་འགྱུར་རོ། །ཞེས་བྱ་བ་ནས་དཀོན་མཆོག་
གསུམ་ལ་སྐྱབས་སུ་རྣམ་པར་བཀོད་དེ་ཆུ་ལ་གནས་པར་གྱུར་ཏོ། །ཞེས་བྱ་བའི་བར་དུའོ། །བཅོམ་ལྡན་འདས་ཀྱིས་བཀའ་སྩལ་པ། སྤུ་གྲི་རྣོན་པོ་དག་གིས་སུ། །རང་གི་ཡན་ལག་
གཏུབས་པ་བླའི། །བསྔོས་ཟིན་པ་ཡི་དངོས་པོ་ནི། །ཁྱིམ་པ་རྣམས་ལ་སྦྱིན་མི་བྱ། །མེ་ལྕེ་འབར་བ་ལྟ་བུ་ཡི། །ལྕགས་ཀྱི་ཐུ་ལུམ་ཟོས་ཟླ་ཡི། །དགེ་འདུན་དག་ལས་གལ་ཏེ་ནི། །དགེ་འདུན་
གྱི་ལ་ལོངས་མི་སྤྱད། །ལྷུན་པོ་དང་ནི་འདྲ་བའི་མེ། །བླང་བ་བྱས་ཏེ་ཟོས་པ་ཟླའི། །ཁྱིམ་པར་གྱུར་པས་དགེ་འདུན་གྱི། །ལོངས་སྤྱོད་པར་ནི་མི་བྱའོ། །ཐམས་ཅད་དབྱུང་བ་བྱས་པ་དང༌།།

66-1-366b

གསལ་ཤིང་སྟེང་དུ་བཏེག་པ་བླའི། །ཁྱིམ་པར་གྱུར་པས་དགེ་འདུན་གྱི། །ལོངས་སྤྱོད་པར་ནི་མི་བྱའོ། །མེ་མདག་གིས་ནི་གང་བ་ཡི། །གནས་ཁང་དེར་ནི་ཞུགས་པ་བླའི། །ཁྱིམ་པས་དགེ་འདུན་
གནས་ཁང་དུ། །མཚན་མོ་གནས་པར་མི་བྱའོ། །མེ་ལྕེ་འབར་བ་ལྟ་བུ་ཡི། །ལྕགས་ཀྱི་ཐུ་ལུམ་བླངས་པ་བླའི། །རབ་ཏུ་བྱུང་དང་ཁྱིམ་པ་ཡིས། །དབྱིག་ནི་བླང་པར་མི་བྱའོ། །འཁོར་ལོ་རྣོན་
པོས་བདག་གི་ལུས། །ཀུན་ཏུ་གཏུབས་པར་བྱས་པ་བླའི། །ལེགས་པར་གསུངས་པའི་ཆོས་རྣམས་ལ། །རྒྱགས་དང་གཤེ་བ་བསྐྱེད་མི་བྱ། །ལེགས་པར་གསུངས་པའི་ཆོས་ཅན་གྱི། །མིག་ནི་
རང་གིས་ཕྱུང་བ་བླའི། །སེམས་ཅན་དུ་ནི་བགྲང་བ་ལ། །ཁྲོས་པས་སྐྱེ་རྒུ་མི་མངག་གོ །ལེགས་པར་གསུངས་པའི་ཆོས་ཅན་གྱི། །མེ་ཡི་གོས་ནི་གྱོན་པ་བླའི། །ཚུལ་འཆོས་པ་དང་མཐུ་ཡིས་
སུ༑ ༑ཁྱིམ་པ་ལས་ནི་གོས་མི་བསླང༌། །མེ་འདྲ་བར་ནི་བསྐོལ་བ་ཡི། །རྩུབ་འགྱུར་ཆུ་ནི་འཐུངས་པ་བླའི། །རབ་ཏུ་བྱུང་བས་གཡོ་སྒྱུ་ཡིས། །བཟའ་བཏུང་བསླང་བར་མི་བྱའོ། །དེའི་ཚེ་བཅོམ་
ལྡན་འདས་ཀྱིས་ཀླུ་ཁྲི་བཞི་སྟོང་སྙེད་སྔོན་གྱི་ངེས་པར་བྱས་པའི་སྡུག་བསྔལ་གྱི་ཚོར་བ་དེ་ལྟ་བུ་དག་ལས་ཡོངས་སུ་ཐར་པར་མཛད་དེ་སྐྱབས་གསུམ་ལ་ཡང་རྣམ་པར་བཀོད་དོ། །དེའི་
ཚེ་ཀླུ་གཞན་བྱེ་བ་ཕྲག་བརྒྱད་ཅུ་ནི། །སྐྱབས་གསུམ་དུ་འགྲོ་བ་དང༌། ཐེག་པ་གསུམ་ལ་ངེས་པ་རྣམ་པར་བཀོད་དོ། །དེའི་ཚེ་བཅོམ་ལྡན་འདས་ཀྱིས་ཚེ་དང་ལྡན་པ་ཀཽ་ཌི་ནྱ་ལ་བཀའ་སྩལ་པ།

66-1-367a

ཀཽ་ཌི་ནྱ། སེམས་ཅན་རྣམས་རང་ལ་སླུ་བ་ལ་ལྟོས། །སེམས་ཅན་གང་དག་དབུལ་པོ་ཉིད་ཀྱི་འཇིགས་བས་སྐྲག་ནས་རང་གིས་དགེ་སློང་ཆོས་ཀྱིས་གནས་པ་
རྣམས་ལ་ཕན་གདགས་པའི་ཕྱིར་ཡོ་བྱད་ཀྱི་དངོས་པོ་རྣམ་པ་སྣ་ཚོགས་བསྔོས་ལ། ཁ་ཅིག་གིས་ནི། རང་གིས་ལོངས་སྤྱོད་དོ། །ཁ་ཅིག་གིས་ནི། གཞན་དག་ལོངས་སྤྱད་པར་བྱ་བའི་
ཕྱིར་བྱིན། ཁ་ཅིག་གིས་ནི། མཐུས་འཕྲོག་ནས་ལོངས་སྤྱད་པས་དེ་ལྟར་ཡུན་རིང་པོར་ངན་སོང་གསུམ་དུ་སྡུག་བསྔལ་བསྟེན་ཏོ། །ཡང་སེམས་ཅན་གང་དག་དབུལ་པོ་ཉིད་ཀྱི་འཇིགས་
པས་སྐྲག་ནས་འཁོར་བའི་སྲིད་པའི་བཙོན་ར་ཐམས་ཅད་ལས་ཡོངས་སུ་ཐར་པར་བྱ་བའི་ཕྱིར་སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱི་བསྟན་པ་ལ་རབ་ཏུ་བྱུང་ངོ༌། །དེ་དག་
རབ་ཏུ་བྱུང་ནས་ཆོས་དང་ལྡན་པའི་རྣལ་འབྱོར་ཡིད་ལ་བྱེད་པ་དང་ཚིག་འདོན་པ་བཏང་ནས་ཉམས་པར་གྱུར་པ་དེ་དག་ཁ་ཅིག་ནི། དགེ་སློང་ཆོས་ཀྱིས་གནས་པ་རྣམས་ལ་དངོས་
པོ་རྣམ་པ་སྣ་ཚོགས་དེ་བཞིན་དུ་བསྔོས་པ་རང་གིས་འཕྲོག་སྟེ་ལོངས་སྤྱོད་པར་བྱེད་དོ། །ཁ་ཅིག་གིས་ནི། ཁྱིམ་པ་རྣམ་ལ་སྦྱིན་པར་བྱེད་དེ། དེ་དག་གཉིས་ཀ་དེ་ལྟར་ཡུན་
རིང་པོར་ངན་སོང་གསུམ་དུ་སྡུག་བསྔལ་གྱིས་གཟིར་ཏོ། །ངས་ཉེས་དམིགས་དེ་ཡང་དག་པར་གཟིགས་ནས་ངའི་ཉན་ཐོས་རྣམས་ལ་དྲན་པར་བྱ་བ་བཅའ་བར་མཛད་

66-1-367b

དེ༑ ངའི་ཉན་ཐོས་སུས་ཀྱང་དགེ་སློང་ལ་བསྔོས་པ་དང༌། དགེ་སློང་གི་དགེ་འདུན་ལ་བསྔོས་པའི་མེ་ཏོག་དང༌། འབྲས་བུ་དང༌། ལོ་མ་དང༌། བཅུད་ཁྱིམ་པ་རྣམས་ལ་སྦྱིན་པར་མི་བྱའོ། །གང་
ཟག་གི་འདུ་ཤེས་ཀྱིས་ལོངས་སྤྱད་པར་མི་བྱའོ། །དགེ་འདུན་ལས་ཕྱི་རོལ་ཏུའང་ཉོ་ཚོང་མི་བྱའོ། །བསྐོར་བ་དང༌། བསྒྱུར་བ་དང༌། དབྱིག་གི་གཏམ་མི་བྱའོ། །སེམས་ཅན་རྣམས་ཟང་ཟིང་
གིས་ཡོངས་སུ་བསྡུ་བའི་རྐྱེན་གྱིས་ངན་སོང་གི་སྡུག་བསྔལ་དག་ལ་དགོད་པར་མི་བྱའོ། །སེམས་ཅན་རྣམས་ཆོས་ཀྱི་བསྡུ་བས་བསྡུ་བར་བྱའོ། །སི་ཕྱེད་པའི་དད་པ་བཞི་དང༌། ཐེག་པ་གསུམ་
དང༌། རྣམ་པར་ཐར་པའི་སྒོ་གསུམ་ལ་དགོད་པར་བྱའོ། །འཕགས་པ་འདུས་པ་ཆེན་པོའི་སྡེ་ཉི་མའི་སྙིང་པོའི་མདོ་ལེའུ་བཅུ་གཅིག་པ་ལས། ཀླུ་སྐྱབས་སུ་འགྲོ་བའི་ལེའུ་སྟེ་བཅུ་གཅིག་
པའོ།།    །།འཕགས་པ་ཤིན་ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེ་བྱ་བའི་མདོ། བམ་པོ་བཅུ་གསུམ་པ་སྟེ་ཐ་མ། དེ་ནས་བཅོམ་ལྡན་འདས་ལ་གནས་བརྟན་ཀུན་
ཤེས་ཀོ་ཌི་ནྱས་འདི་སྐད་ཅེས་གསོལ་ཏོ། །བཅོམ་ལྡན་འདས། ལག་འགྲོ་དག་བྱིན་གྱིས་བརླབ་ཏུ་གསོལ། བསམ་གྱིས་མི་ཁྱབ་པའི་ལས་བསྟན་པའི་སྤྱོད་པ་དང་འཕྲེལ་བའི་ཆོས་ཀྱི་རྣམ་གྲངས་
ཡུན་རིང་པོར་འབར་བར་མཛད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། ཇི་སྲིད་དུ་གླིང་བཞི་པ་འདིར་མཆོད་རྟེན་ཆེན་པོ་འདི་དག་རྣལ་འབྱོར་ཡིད་ལ་བྱེད་པར་མངོན་པར་བརྩོན་

66-1-368a

པ་ཐམས་ཅད་ཀྱིས་སྟོངས་པར་མ་གྱུར་པ་དེ་སྲིད་དུ་གླིང་བཞི་པ་འདིར་ཆོས་ཀྱི་རྣམ་གྲངས་འདི་རབ་ཏུ་སྤྱོད་པར་འགྱུར་རོ། །མཆོད་རྟེན་ཆེན་པོ་གང་དག་ཅེ་
ན༑ ཛམྦུའི་གླིང་འདི་ན་མཆོད་རྟེན་དྲང་སྲོང་ཐུབ་པའི་གནས་ཀུན་རྟེན་འདི་ནི། སྔོན་ཆད་སྔོན་གྱི་སངས་རྒྱས་དང༌། བྱང་ཆུབ་སེམས་དཔའ་དང༌། དྲང་རྒྱལ་བ་དང༌། ཉན་ཐོས་མང་
པོ་གནས་གནས་ཤིང་མ་འོངས་པའི་དུས་ནའང་གནས་པར་འགྱུར་བ་སྟེ། རྗེས་སུ་བསྟན་པ་ཆེན་པོ་ཡུན་རིང་དུ་གནས་པར་མཛད་པའི་ཕྱིར་དྲང་སྲོང་ཐུབ་པའི་གནས་ཀུན་རྟེན་འདི་ནི།
སྔོན་གྱི་ཡང་དག་པར་རྫོགས་པའི་སངས་རྒྱས་རྣམས་ཀྱིས་ཆུ་ལྷའི་ལག་ཏུ་ཡོངས་སུ་གཏད་པ་མཛད་དོ། །ངས་ཀྱང་དེ་ཉིད་ཀྱི་ལག་ཏུ་ཡོངས་སུ་གཏད་དེ། འདིའང་སྤྲོ་བར་འགྱུར་ཞིང་
གང་ཟག་ཆོས་ཀྱིས་གནས་པ་རྣལ་འབྱོར་ཡིད་ལ་བྱེད་པ་ལ་མངོན་པར་བརྩོན་པ་དག་ཡོངས་སུ་སྨིན་པར་བྱེད་པར་འགྱུར་རོ། །གང་དག་གང་ཟག་ཆོས་ཀྱིས་གནས་པ་རྣམས་ལ་
བསྙེན་བཀུར་ལ་མངོན་པར་བརྩོན་པའི་སྦྱིན་པ་པོ་དང༌། སྦྱིན་བདག་དེ་དག་ཀྱང་ཡོངས་སུ་སྲུང་བར་འགྱུར་རོ། །ཀླུའི་རྒྱལ་པོ་ཆུ་ལྷས་གསོལ་བ། བཙུན་པ་བཅོམ་ལྡན་འདས། དེ་
དེ་བཞིན་ཏེ། དེ་བཞིན་གཤེགས་པ་འཁོར་བ་འཇིག་གིས་དྲང་སྲོང་ཐུབ་པའི་གནས་ཀུན་རྟེན་འདི་ཆང་ཁྱིར་ཡོངས་སུ་གཏད་ལགས་སོ། །གང་དག་གང་ཟག་མཉམ་པ་ཉིད་ལ་

66-1-368b

མངོན་པར་བརྩོན་པ་ཆོས་ཀྱིས་གནས་པ་རྣམས་ཀྱང་ཆང་ཁྱིར་ཡོངས་སུ་གཏད་ལགས་སོ། །གང་དག་གང་ཟག་མཉམ་པ་ཉིད་ལ་མངོན་པར་བརྩོན་པ་ཆོས་ཀྱིས་གནས་པ་རྣམས་ལ་
རིམ་གྲོལ་མངོན་པར་བརྩོན་པའི་སྦྱིན་པ་པོ་དང༌། སྦྱིན་བདག་དེ་དག་ཀྱང་དེ་བཞིན་ལགས་ཏེ། ཇི་སྲིད་དུ་དམ་པའི་ཆོས་འབར་བར་འགྱུར་བ་དེ་ཁོ་ན་བཞིན་དུ་བདག་གིས་གཉིས་ཀ་སྲུང་
ལགས་སོ། །དེ་བཞིན་དུ་དེ་བཞིན་གཤེགས་པ་གསེར་ཐུབ་ཀྱི་བར་དང༌། དེ་བཞིན་དུ་དེ་བཞིན་གཤེགས་པ་འོད་སྲུང་གི་བར་གྱིས་ཀྱང་དེའི་ཆོས་ཀྱི་ཚུལ་འབར་བར་བགྱི་བའི་སླད་དུ་གཏད་
ལགས་སོ། །དེ་བཞིན་དུ་ད་ལྟར་ཡང་བཅོམ་ལྡན་འདས་ཀྱི་བཀའ་དྲང་སྲོང་ཐུབ་པའི་གནས་ཀུན་རྟེན་ནས་གང་ཟག་མཉམ་པ་ཉིད་ལ་མངོན་པར་བརྩོན་པ་ཆོས་ཀྱིས་གནས་པ་རྣམས་ཀྱི་བར་དང༌།
གང་དག་མཉམ་པ་ཉིད་ལ་མངོན་པར་བརྩོན་པ་ཆོས་ཀྱིས་གནས་པ་རྣམས་ལ་རིམ་གྲོ་དང་བསྙེན་བཀུར་ལ་མངོན་པར་བརྩོན་པའི་སྦྱིན་པ་པོ་དང༌། སྦྱིན་བདག་དེ་དག་གི་བར་དག་དང༌། ཇི་
སྲིད་དུ་ཉན་ཐོས་དེ་དག་ཡོངས་སུ་འཛིན་པ་མ་མཆིས་པར་གནས་པར་དེ་དག་ཐམས་ཅད་སྲུང་བར་བགྱིད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ལག་འགྲོའི་བདག་པོ། ལེགས་
སོ་ལེགས་སོ། །དེ་ལྟར་བྱིན་གྱིས་བརླབས་པས་ངའི་ཆོས་ཀྱི་ཚུལ་སྦྱིན་བདག་ཆེན་པོ་དེ་ལྟ་བུ་དག་གིས་ཡུན་རིང་པོར་འབར་བར་བྱེད་པར་འགྱུར་རོ། །བ་ལང་སྤྱོད་ཀྱི་གླིང་གི་ངོས་ན་རྡུལ་གྱི་

66-1-369a

རི་དེ་ལ་དྲང་སྲོང་ཐུབ་པའི་གནས་བཀྲ་བ་ནི། ཀླུའི་རྒྱ་པོ་རིན་པོ་ཆེའི་ཕྲེང་བ་ཅན་ལ་ཆད་ཁྱིར་ཡོངས་སུ་གཏད་དོ། །ཞེས་བྱ་བའི་བར་དུའོ། །ཀླུའི་རྒྱལ་པོ་རིན་
པོ་ཆེའི་ཕྲེང་བ་ཅན་གྱིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་དེ་བཞིན་ཏེ། དེ་བཞིན་གཤེགས་པ་འཁོར་བ་འཇིག་གིས་དེར་དྲང་སྲོང་ཐུབ་པའི་གནས་བཀྲ་བ་དེ་ཆང་
ཁྱིར་ཡོངས་སུ་གཏད་ལགས་སོ། །ཞེས་བྱ་བ་ནས་ཇི་སྲིད་དུ་ཉན་ཐོས་དེ་དག་ཡོངས་སུ་འཛིན་པ་མ་མཆིས་པར་གནས་པ་དེ་སྲིད་དུ་བདག་གིས་ཐམས་ཅད་ཡོངས་སུ་བསྐྱང་པར་བགྱི་ལགས་
སོ༑ ༑ཞེས་བྱ་བའི་བར་དུའོ། །བཅོམ་ལྡན་འདས་ཀྱིས་བཀའ་སྩལ་པ། སྦྱིན་བདག་རྣམས་ཀྱིས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །ཤར་གྱི་
ལུས་འཕགས་ཀྱི་ངོས་ན་ནི། ལངྒ་ཎའི་རི་ལ་དྲང་སྲོང་ཐུབ་པའི་གནས་དྲང་སྲོང་འབྱུང་བ་ན། ཀླུའི་རྒྱལ་པོ་ཟླ་སྲུང་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་དེ་སྲིད་དུ་བདག་
གིས་ཡོངས་སུ་བསྐྱང་བར་བགྱི་ལགས་སོ། །ཞེས་བྱ་བའི་བར་དུའོ། །བྱང་གི་སྒྲ་མི་སྙན་གྱི་ངོས་ན་རྒྱལ་དགའི་རི་ལ་དྲང་སྲོང་ཐུབ་པའི་གནས་སྤོས་བརྩེགས་ནི། ཀླུའི་རྒྱལ་པོ་ལུས་
འབིགས་པའི་ཁབ་ལ་ཆང་ཁྱིར་ཡོངས་སུ་གཏད་དེ་གང་ཟག་མཉམ་པ་ཉིད་ལ་མངོན་པར་བརྩོན་པ་ཆོས་ཀྱིས་གནས་པ་རྣམས་ཀྱང་ཆང་ཁྱིར་ཡོངས་སུ་གཏད་དོ། །དེ་བཞིན་དུ་

66-1-369b

གང་ཟག་དགེ་སློང་མཉམ་པ་ཉིད་ལ་མངོན་པར་བརྩོན་པ་ཆོས་ཀྱིས་གནས་པ་རྣམས་ལ་རིམ་གྲོ་དང་བསྙེན་བཀུར་ལ་མངོན་པར་བརྩོན་པའི་སྦྱིན་པ་པོ་དང༌། སྦྱིན་བདག་དེ་དག་ཀྱང་ཆང་
ཁྱིར་ངས་ཡོངས་སུ་གཏད་དོ། །ཀླུའི་རྒྱལ་པོ་ལུས་འབིགས་པའི་ཁབ་ཀྱིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་དེ་བཞིན་ཏེ། སྔོན་དེ་བཞིན་གཤེགས་པ་འཁོར་བ་འཇིག་
གིས་དྲང་སྲོང་ཐུབ་པའི་གནས་སྤོས་བརྩེགས་དེའང་ཆང་ཁྱིར་ཡོངས་སུ་གཏད་ལགས་སོ། །ཆོས་ཀྱིས་གནས་པའང་དེ་བཞིན་ལགས་སོ། །གསེར་ཐུབ་ཀྱིས་ཀྱང་དེ་བཞིན་ལགས་སོ། །
ཞེས་བྱ་བ་ནས་འོད་སྲུང་གིས་ཀྱང་དེ་བཞིན་ལགས་སོ། །ཞེས་བྱ་བའི་བར་དང༌། བདག་གིས་ཆོས་ཀྱི་ཚུལ་ཡང་དག་པར་བཟུང་ལགས་སོ། །ཞེས་བྱ་བའི་བར་དང༌། དེ་བཞིན་དུ་ད་ལྟར་
ཡང་བཅོམ་ལྡན་འདས་ཀྱི་བཀའ་བདག་གིས་དྲང་སྲོང་ཐུབ་པའི་གནས་སྤོས་བརྩེགས་ཐམས་ཅད་བསྲུང་བར་བགྱི་ལགས་སོ། །ཞེས་བྱ་བའི་བར་དུའོ། །བཅོམ་ལྡན་འདས་ཀྱིས་བཀའ་
སྩལ་པ། ལག་འགྲོའི་བདག་པོ། ལེགས་སོ་ལེགས་སོ། །དེ་ལྟར་བྱིན་གྱིས་བརླབས་པས་ཆོས་ཀྱི་ཚུལ་སྦྱིན་བདག་ཆེན་པོ་དེ་ལྟ་བུ་དག་གིས་ཡུན་རིང་པོར་འབར་བར་བྱེད་པར་
འགྱུར་རོ། །དེ་བཞིན་དུ་བ་ལང་སྤྱོད་ཀྱི་གླིང་ན་དྲང་སྲོང་ཐུབ་པའི་གནས་འོད་ཟེར་བྱུང་བ་ཞེས་བྱ་བ་གང་ཡིན་པ་དེ་ནི། ཀླུའི་རྒྱལ་པོ་བ་ལང་མགོ་ལ་ཆང་ཁྱིར་ཡོངས་སུ་གཏད་དོ། །

66-1-370a

ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཤར་གྱི་ལུས་འཕགས་གླིང་ན་དྲང་སྲོང་ཐུབ་པའི་
གནས་པདྨའི་ཤིང་ནྱ་གྲོ་དྷ་ལྟ་བུ་གང་ཡིན་པ་དེ་ནི། ཀླུའི་རྒྱལ་པོ་དབྱིག་གཏོང་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །
ཞེས་བྱ་བའི་བར་དུའོ། །དེ་བཞིན་དུ་བྱང་གི་སྒྲ་མི་སྙན་གྱི་གླིང་ན་དྲང་སྲོང་ཐུབ་པའི་གནས་སྤོས་བརྩེགས་འོད་ཟེར་ཅེས་བྱ་བ་གང་ཡིན་པ་དེ་ནི། ཀླུའི་རྒྱལ་པོ་གནས་ན་རྒྱུ་ལ་ཆང་
ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་རྒྱ་མཚོ་ཆེན་པོའི་ནང་ན་ཀླུའི་རྒྱལ་པོ་རྒྱ་མཚོའི་
གནས་ན་དྲང་སྲོང་ཐུབ་པའི་གནས་ནོར་བུའི་སྙིང་པོའི་འོད་འཕྲོ་བ་གང་ཡིན་པ་དེ་ནི། ཀླུའི་རྒྱལ་པོ་རྒྱ་མཚོ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་
བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་རི་རབ་ཀྱི་རྩེ་མོ་ན་སུམ་ཅུ་རྩ་གསུམ་པའི་གནས་ན་དྲང་སྲོང་ཐུབ་པའི་གནས་མེ་ཏོག་རབ་ཏུ་རྒྱས་པའི་སྙིང་པོ་གང་ཡིན་
པ་དེ་ནི༑ ཀླུའི་རྒྱལ་པོ་ས་སྲུང་གི་བུ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཛམྦུའི་

66-1-370b

གླིང་འདི་ན་དགའ་འཕེལ་ཞེས་བྱ་བ་ནས་དྲང་སྲོང་ཐུབ་པའི་གནས་གནས་བརྟན་གྱི་ཕུག་གང་ཡིན་པ་དེ་ནི། ཀླུའི་རྒྱལ་པོ་ལྕེ་སྦྱང་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་
འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཡངས་པ་ཅན་ན་དྲང་སྲོང་ཐུབ་པའི་གནས་ཤིན་ཏུ་བརྟན་པ་ནི། ཀླུའི་རྒྱལ་པོ་ནོར་རྒྱས་ཀྱི་བུ་ལ་ཆང་ཁྱིར་ཡོངས་སུ་གཏད་
དོ༑ ༑ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་སེར་སྐྱའི་གནས་ན་དྲང་སྲོང་ཐུབ་པའི་གནས་གསེར་སྒྲོན་དྲི་ཞིམ་ནི། ཀླུའི་རྒྱལ་པོ་མ་
དྲོས་པ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཡུལ་མ་ག་དྷ་ན་དྲང་སྲོང་ཐུབ་པའི་གནས་རྒྱ་ཆེན་
ཞེས་བྱ་བ་ནི། ཀླུའི་རྒྱལ་པོ་རི་བོས་བྱིན་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་བཅོམ་བརླག་ན་དྲང་
སྲོང་ཐུབ་པའི་གནས་སྟུག་པའི་སྤྲིན་ནི། ཀླུའི་རྒྱལ་པོ་ལྕེ་སྤྱང་དང་རྒྱུ་མ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་
དུའོ༑ ༑དེ་བཞིན་དུ་ཡུལ་འཁོར་ཀོ་ས་ལ་ན་དྲང་སྲོང་ཐུབ་པའི་གནས་རྒྱལ་བ་དག་པ་ཞེས་བྱ་བ་ནི། ཀླུའི་རྒྱལ་པོ་སྲིན་བུ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་

66-1-371a

འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཕུག་གི་ཕ་རོལ་ན་དྲང་སྲོང་ཐུབ་པའི་གནས་བཏང་བཟུང་བདེན་པའི་དྲི་ཞེས་བྱ་བ་ནི། ཀླུའི་
རྒྱལ་པོ་བཏང་བཟུང་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཡུལ་འཁོར་ས་འཛིན་ན་
དྲང་སྲོང་ཐུབ་པའི་གནས་མཐོང་བའི་ལམ་རྒྱགས་ཞེས་བྱ་བ་ནི། ཀླུའི་རྒྱལ་པོ་ཨེ་ལའི་འདབ་མ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་
འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཁ་ཆེའི་ཡུལ་ན་དྲང་སྲོང་ཐུབ་པའི་གནས་གུར་གུམ་གྱི་རྩེ་མོ་ཞེས་བྱ་བ་ནི། ཀླུའི་རྒྱལ་པོ་ཧུ་ལུ་རུ་ལ་ཆང་ཁྱིར་ཡོངས་སུ་གཏད་དོ། །
ཞེས་བྱ་བ་ནས་ཡུན་རིང་པོར་འབར་བར་བྱེད་པར་གྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཡུལ་ཆུ་ལེན་ན་དྲང་སྲོང་ཐུབ་པའི་གནས་འོད་ཟེར་བྱེད་པའི་སྙིང་པོ་ཞེས་བྱ་བ་ནི།
ཀླུའི་རྒྱལ་པོ་འཕྱང་བ་ལ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་རྒྱ་ཡུལ་ན་དྲང་སྲོང་
ཐུབ་པའི་གནས་སྲེད་མེད་ཀྱི་བུའི་འོད་ཅེས་བྱ་བ་ནི། ཀླུའི་རྒྱལ་པོ་རྒྱ་མཚོས་བྱིན་གྱི་ལག་ཏུ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་

66-1-371b

འགྱུར་རོ། །ཞེས་བྱ་བའི་བར་དུའོ། །དེ་བཞིན་དུ་ཁ་ཤའི་ཡུལ་ན་སའི་ནུ་མའི་གནས་རི་གླང་རུའི་དྲུང་ཆུ་བོ་གོ་མ་ཏིའི་ངོགས་ན་དྲང་སྲོང་ཐུབ་པའི་གནས་གོ་ན་སཱ་ལ་གནྡྷ་ཞེས་བྱ་བ་མཆོད་རྟེན་
ཆེན་པོའི་གནས་ན་ཀླུའི་རྒྱལ་པོ་ཁྱིམ་བདག་གིས་བྱིན་གྱི་ལག་ཏུ་ཆང་ཁྱིར་ཡོངས་སུ་གཏད་དོ། །ཞེས་བྱ་བ་ནས་ཡུན་རིང་པོར་འབར་བར་བྱེད་པར་འགྱུར་རོ། །ཞེས་བྱ་བའི་བར་དུའོ། །མཆོད་
རྟེན་ཆེན་པོ་དེ་དག་ནི། སྔོན་ཆད་དྲང་སྲོང་ཐུབ་པའི་ཁྱུ་མཆོག་མང་པོ་གནས་གནས་ཤིང་སྔོན་ཆད་བྱང་ཆུབ་སེམས་དཔའ་སེམས་དཔའ་ཆེན་པོ་མང་པོ་འང་གནས་གནས། སྔོན་ཆད་རང་
རྒྱལ་བ་མང་པོ་འང་གནས་གནས། སྔོན་ཆད་ཉན་ཐོས་ཆེན་པོ་མང་པོ་འང་གནས་གནས། སྔོན་ཆད་དྲང་སྲོང་མངོན་པར་ཤེས་པ་ལྔ་དང་ལྡན་པ་མང་པོ་འང་གནས་གནས་པ་ཡིན་ཏེ། སངས་
རྒྱས་ཀྱི་ཞིང་འདིར་གང་དག་སྐྱེས་པ་དེ་དག་ཐམས་ཅད་ཀྱིས་བྱིན་གྱིས་བརླབས་ཤིང་སེམས་ཅན་འཁོར་བས་སྐྲག་པ་ཡོངས་སུ་སྐྱོ་བ་རྣམས་ཀྱི་དོན་དུ་དགེ་བའི་རྩ་བ་བསྐྱེད་པའི་ཕྱིར་
དབང་ཆེ་བར་གྲགས་པ། དབང་ཆེ་བར་གྲགས་པ་ཐམས་ཅད་ཀྱིས་དེ་དག་གི་ལག་ཏུ་ཡོངས་སུ་གཏད་པ་ཡིན་ནོ། །དེ་བཞིན་དུ་ཕྱོགས་བཅུའི་སངས་རྒྱས་ཀྱི་ཞིང་གྲངས་མེད་པ་དཔག་ཏུ་
མེད་པ་ན་གང་དག་སངས་རྒྱས་བཅོམ་ལྡན་འདས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་བྱུང་བ་དེ་དག་ཐམས་ཅད་ཀྱིས་ཀྱང་སེམས་ཅན་རྣམས་ཀྱིས་ལས་ཟད་པར་བྱ་

66-1-372a

པའི་ཕྱིར་མཆོད་རྟེན་ཆེན་པོ་ཉི་ཤུ་པོ་དེ་དག་དགོངས་ཤིང་བསམ་ལ་བྱིན་གྱིས་བརླབས་སོ། །དེ་བཞིན་དུ་མ་འོངས་པའི་དུས་ན་དེའི་ཚེ་སངས་རྒྱས་ཀྱིས་
ཞིང་གྲངས་མེད་པ་དཔག་ཏུ་མེད་པ་དེ་དག་ཏུ་གང་དག་སངས་རྒྱས་བཅོམ་ལྡན་འདས་དང༌། བྱང་ཆུབ་སེམས་དཔའ་སེམས་དཔའ་ཆེན་པོ་འབྱུང་བར་འགྱུར་བ་དེ་དག་ཐམས་ཅད་
ཀྱིས་ཀྱང་མཆོད་རྟེན་ཆེན་པོ་ཉི་ཤུ་པོ་དེ་དག་དགོངས་ཤིང་བསམ་པར་འགྱུར་ལ་བྱིན་གྱིས་རློབ་པར་འགྱུར་རོ། །མ་འོངས་པའི་དུས་ན་སངས་རྒྱས་ཀྱི་ཞིང་འདིར་རྒྱལ་པའི་ཟླ་བ་གང་
དག་འབྱུང་བར་འགྱུར་བ་དེ་དག་ཐམས་ཅད་ཀྱིས་ཀྱང་སེམས་ཅན་གྱི་དོན་དུ་ལས་ཟད་པར་བྱ་བའི་ཕྱིར་མཆོད་རྟེན་ཆེན་པོ་ཉི་ཤུ་པོ་དེ་དག་ལ་གནས་པར་འགྱུར་ཞིང་བྱིན་གྱིས་རློབ་པར་
འགྱུར་རོ། །བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་ཐམས་ཅད་དང༌། རང་རྒྱལ་བ་ཐམས་ཅད་དང༌། ཉན་ཐོས་ཆེན་པོ་ཐམས་ཅད་དང༌། དེ་བཞིན་དུ་དྲང་སྲོང་མངོན་
པར་ཤེས་པ་ལྔ་དང་ལྡན་པ་རྣམས་ཀྱིས་ཀྱང་སེམས་ཅན་གྱི་དོན་དུ་ལས་ཟད་པར་བྱ་བའི་ཕྱིར་མཆོད་རྟེན་ཆེན་པོ་ཉི་ཤུ་པོ་དེ་དག་ལ་གནས་པར་འགྱུར་ཞིང་བྱིན་གྱིས་རློབ་པར་ཡང་
འགྱུར་ཏེ། །སེམས་ཅན་དབང་ཆེ་བར་གྲགས་པ་དེ་དག་གི་ལག་ཏུ་ཆང་ཁྱིར་ངས་ཡོངས་སུ་གཏད་པར་མཛད་དོ། །དེ་བཞིན་དུ་པར་མཆོད་རྟེན་ཆེན་པོའི་གནས་ཉི་ཤུ་པོ་དེ་དག་

66-1-372b

ཁྱེད་ཀྱིས་ཇི་ལྟར་མིང་ཡོངས་སུ་བཟུང་བ་བཞིན་ངས་ཡོངས་སུ་གཏད་ཀྱི། སེམས་ཅན་འཁོར་བས་ཡོངས་སུ་སྐྱོ་བ་རྣམས་ཀྱི་དོན་དུ་ཁྱེད་ཀྱིས་དེ་དག་སྲུངས་ཤིག །ཆོས་རབ་ཏུ་མི་འཇིགས་
པར་ཡང་དག་པར་ཟུངས་ཤིག །དེ་ནས་གང་དག་གི་ལག་ཏུ་མཆོད་རྟེན་ཆེན་པོའི་གནས་ཉི་ཤུ་པོ་དེ་དག་ཡོངས་སུ་གཏད་པའི་ཀླུ་དེ་དག་ཐམས་ཅད་ཀྱིས་འདི་སྐད་ཅེས་གསོལ་ཏོ། །བཙུན་པ་
བཅོམ་ལྡན་འདས། བདག་ཅག་ཀླུ་རྣམས་ནི། རྨུགས་པ་དང་གཉིད་ཀྱི་སྒྲིབ་པས་ཤིན་ཏུ་མྱོས་ལགས་ཏེ། གང་བདག་ཅག་མཚན་གཅིག་གཉིད་ལོག་པ་དེ་ནི། མིའི་ལྟར་བརྩིས་ན་དགུང་ལོ་
ཉི་ཤུ་རྩ་གཅིག་འདས་པར་འགྱུར་ལགས་སོ། །གལ་ཏེ་བདག་ཅག་རབ་ཏུ་གཉིད་ཀྱིས་ལོག་ནས་དྲང་སྲོང་ཐུབ་པའི་གནས་དེ་དག་ཏུ་ལྷའི་ཀུན་ཏུ་འཁྲུག་པ་འགའ་ཞིག་བྱུང་བར་གྱུར་ཏམ།
མིའི་ཀུན་ཏུ་འཁྲུག་པའམ། ཞུགས་སམ། ཆབ་ཀྱིས་ཀུན་ཏུ་འཁྲུག་པ་འགའ་ཞིག་བྱུང་བར་གྱུར་ན་མཆོད་རྟེན་ཆེན་པོའི་གནས་དེ་དག་རྣམ་པར་འཇིག་པར་འགྱུར་ལགས་ན། བདག་ཅག་
གཉིད་ཀྱིས་ལོག་ཅིང་མྱོས་པ་དེ་དག་གིས་རབ་ཏུ་འཇིག་པ་དེ་བསལ་བར་རྔོ་མི་ཐོགས་ལགས་ཏེ། དུས་གསུམ་དུ་གཤེགས་པའི་དེ་བཞིན་གཤེགས་པ་ཐམས་ཅད་ལ་བདག་ཅག་ནོངས་པ་
བྱུང་བ་ལགས་པར་འགྱུར་ལགས་སོ། །དེའི་ཚེ་བཅོམ་ལྡན་འདས་ཀྱིས་གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་པོ་དག་ལ་བཀའ་སྩལ་པ། རྟག་པར་རྒྱལ་བ་རྣམས་ཀྱིས་དགོངས་པའི་

66-1-373a

མཆོད་རྟེན་ཆེན་པོའི་གནས་དྲང་སྲོང་ཐུབ་པའི་གནས་ཁྱེད་ཀྱིས་ལོངས་ཤིག །ཆང་ཁྱེར་ཡོངས་སུ་སྐྱོངས་ཤིག །ཡོངས་སུ་སྲུངས་ཤིག །དེའི་ཚེ་གནོད་
སྦྱིན་གྱི་སྡེ་དཔོན་ཆེན་པོ་ཉི་ཤུ་རྩ་དྲུག་གིས་ཇི་ལྟར་རྗེས་སུ་མཐུན་པར་སྔོན་ཆད་དྲང་སྲོང་ཐུབ་པའི་གནས་སུ་ཇི་ལྟར་གནས་པར་གྱུར་པ་བཞིན་དུ་ཆང་ཁྱིར་ཡོངས་སུ་བླངས་སོ། །
གོ་མ་སཱ་ལ་གནྡྷའི་གནས་ནི། མ་གཏོགས་ཏེ། མ་བླངས་སོ། །དེའི་ཚེ་བཅོམ་ལྡན་འདས་ལ་ཀླུའི་རྒྱལ་པོ་ཁྱིམ་བདག་གིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས།
སའི་ནུ་མའི་གནས་རི་གླང་རུའི་དྲུང་ཆུ་བོ་གོ་མ་ཏིའི་ངོགས་གང་ན་དྲང་སྲོང་ཐུབ་པའི་གནས་གོ་མ་སཱ་ལ་གནྡྷ་ཞེས་བགྱི་བ་མཆོད་རྟེན་ཆེན་པོའི་གནས་མཆིས་པ་ནི། ཡོངས་སུ་
བསྐྱང་བའི་སླད་དུ་བདག་གིས་བླངས་ལགས་ན། ས་ཕྱོགས་དེ་ན་ཡུལ་དང༌། གྲོང་དང༌། གྲོང་ཁྱེར་དང༌། གྲོང་རྡལ་མ་མཆིས་ལགས་སོ། །མི་རྣམས་ཀྱི་གནས་མ་མཆིས་ལགས་
ཏེ༑ ཡུལ་གཞན་ནམ། གླིང་བཞི་པ་གཞན་ན། སངས་རྒྱས་ཀྱི་ཞིང་གཞན་གྱི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང༌། རང་རྒྱལ་བ་དང༌། ཉན་ཐོས་ཆེན་
པོ་རྣམས་དང༌། དྲང་སྲོང་མངོན་པར་ཤེས་པ་ལྔ་དང་ལྡན་པ་རྫུ་འཕྲུལ་གྱི་ཕ་རོལ་ཏུ་ཕྱིན་པ་རྣམས་ནི། མ་གཏོགས་ཏེ། དེ་དག་ནི། རྫུ་འཕྲུལ་གྱི་སྟོབས་ཀྱིས་མཆོད་པ་བགྱི་བའི་

66-1-373b

སླད་དུ་དྲང་སྲོང་ཐུབ་པའི་གནས་གོ་མ་སཱ་ལ་གནྡྷ་དེར་ལྷགས་ཏེ། དེ་ནས་སླར་ཡང་མཆི་བར་བགྱིད་དོ། །བཙུན་པ་བཅོམ་ལྡན་འདས། དེ་ལྟར་གནོད་སྦྱིན་གྱི་སྡེ་དཔོན་སུའང་དེ་ཀུན་ཏུ་
བསྲུང་བའི་སླད་དུ་སྤྲོ་བར་མ་གྱུར་པ་ལ་གཟིགས། གནས་དེ་ངན་བར་རྩི་བ་ཞིག་མ་ལགས་སམ་ཞེས་བདག་ངོ་མཚར་དུ་གྱུར་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ།
ལག་འགྲོའི་བདག་པོ། དེ་སྐད་མ་སྨྲ་ཞིག །ཁ་ཤའི་ཡུལ་ན་བདེན་པ་མཐོང་བ་དང༌། དབང་ཆེ་བར་གྲགས་པ་དབང་ཆེ་བར་གྲགས་པ་ཉི་ཁྲི་གནས་པ་གང་ཡིན་པ་དེ་དག་གིས་དྲང་
སྲོང་ཐུབ་པའི་གནས་མཆོད་རྟེན་ཆེན་པོ་གོ་མ་སཱ་ལ་གནྡྷ་ལ་ཉིན་མཚན་དུ་མཆོད་པ་བྱེད་པར་འགྱུར་རོ། །གཞན་ཡང་ལག་འགྲོའི་བདག་པོ། ཇི་ལྟར་དེ་བཞིན་གཤེགས་པ་འོད་
སྲུང་ཡོངས་སུ་མྱ་ངན་ལས་འདས་ནས་སྐྱེ་རྒུས་ལོ་སུམ་སྟོང་ལོན་པ་ན་སའི་ནུ་མའི་གནས་སུ་ཡུལ་འཁོར་ཆེན་པོ་རྡོ་རྩུབ་ཅེས་བྱ་བ་བདེ་བ་དང་དགའ་བར་བྱེད་པ། མི་དང་སྐྱེ་བོ་
མང་པོས་གང་བ་ཞིག་བྱུང་བར་གྱུར་ཏོ། །དེ་ན་དྲང་སྲོང་སྦྱིན་གནས་བསམ་གཏན་ལ་མངོན་པར་དགའ་བ་ཐེག་པ་བླ་ན་མེད་པ་འདོད་པ་ལྔ་འབུམ་སྙེད་ཀྱི་མང་པོ་གནས་པར་གྱུར་ཏོ། །
དེའི་ཚེ་མི་རྣམས་ཟས་ལ་ལ་འཁྲེན་ཏེ། དེ་དག་ཁ་ཟས་ཀྱི་ཕྱིར་དྲང་སྲོང་དེ་དག་ལ་འཁྲིག་བ་དང་ལྡན་པས་མི་སྙན་པ་རྗོད་པར་བྱེད་དོ། །ཐལ་བ་དང་རྡུལ་གྱིས་འཐོར་བར་བྱེད་དོ། །དེའི་ཚེ་དྲང་

66-1-374a

སྲོང་དེ་དག་ཡུལ་འཁོར་རྡོ་རྩུབ་དེ་ནས་དོང་ངོ༌། །དེ་ནས་སེམས་ཅན་དེ་དག་དྲང་སྲོང་དོང་བ་དེ་དག་ལ་མཆོག་ཏུ་དགའ་ཞིང་ཡི་རང་བར་གྱུར་ཏོ། །དེའི་ཕྱིར་དང་
པོར་ཁྱོད་ཁྲོས་ཏེ། དེ་དག་གི་ཆུ་ཀུན་ཏུ་ཆད་ནས་ཡུལ་འཁོར་དེར་ཀླུང་དང༌། འབབ་ཆུའི་དོགས་དང༌། མཚོ་དང༌། མཚེའུ་དང༌། ལུ་མའི་ཆུ་དང༌། ཁྲོན་པ་དག་བསྐམས་པ་ཁྱོད་
ཀྱིས་དྲན་ནམ། ཡུལ་དེར་མེ་ལྷ་ཁྲོས་ཏེ་སེམས་ཅན་དེ་དག་གི་མེ་ཀུན་ཏུ་ཆད་ནས་སེམས་ཅན་དེ་དག་བཀྲེས་པ་དང་སྐོམ་པས་གཟིར་ཏེ་འཆི་བའི་དུས་བྱས་ནས་རིང་པོར་མ་ལོན་པར་དེ་
འབྲོག་དགོན་པར་གྱུར་ཏོ། །དེ་ལྟར་ཡུན་རིང་པོར་ཡང་དག་པར་གནས་པར་གྱུར་པ་དག་ཀྱང་དེ་བཞིན་ནོ། །ང་ཡོངས་སུ་མྱ་ངན་ལས་འདས་ནས་ལོ་བརྒྱ་ལོན་པ་དང་དེར་ཅི་ནས་
ཀྱང་སའི་ནུ་མའི་གནས་དེར་གྲོང་དང༌། གྲོང་ཁྱེར་དང༌། གྲོང་རྡལ་དང༌། ཡུལ་འཁོར་དང༌། རི་བྲག་རྣམས་གནས་པར་འགྱུར་བ་དང༌། སེམས་ཅན་ཐེག་པ་ཆེན་པོ་ལ་ཡང་དག་པར་
ཞུགས་པ་རྣམས་ཀྱི་ལོངས་སྤྱོད་དང༌། ཉེ་བར་སྤྱོད་པའི་གནས་དང༌། བདེ་བ་དང༌། དགའ་བར་བྱེད་པ་དང༌། མི་དང་སྐྱེ་བོ་མང་པོས་གང་བར་འགྱུར་བར་ང་དེར་གཤེགས་
པར་མཛད་དེ། དྲང་སྲོང་ཐུབ་པའི་གནས་གོ་མ་སཱ་ལ་གནྡྷ་དེ་ཞག་བདུན་ལོངས་སྤྱད་པར་མཛད་དོ། །དེའི་ཚེ་བཅོམ་ལྡན་འདས་ཀྱིས་གནོད་སྦྱིན་གྱི་སྡེ་དཔོན་མིང་ཅན་ལ་བཀའ་སྩལ་

66-1-374b

པ༑ མིང་ཅན། ཁྱོད་ཀྱིས་དྲན་ནམ། གསོལ་པ། བཙུན་པ་བཅོམ་ལྡན་འདས། སྔོན་རེ་གླང་རུ་དེ་ལ་ཇི་ལྟར་དེ་བཞིན་གཤེགས་པ་འོད་སྲུང་གིས་སྐྱིལ་མོ་ཀྲུང་གཅིག་གིས་རྣམ་པར་གྲོལ་
བའི་བདེ་བས་དགུང་བདུན་འདས་པར་མཛད་དེ། དགུང་བདུན་པོ་དེ་འདས་ནས་ཏིང་ངེ་འཛིན་དེ་ལས་བཞེངས་ཏེ་དྲང་སྲོང་ཐུབ་པའི་གནས་གོ་མ་སཱ་ལ་གནྡྷ་དེ་ལ་བཞུགས་པ་དང༌། དེའི་ཚེ་
དེའི་སྲུང་བ་འཛིན་པ་དང༌། བྱི་བྱི་ལིང་གི་ཤིང་སྲུང་བ་གང་དག་ལགས་པ་དང༌། དེའི་ཉན་ཐོས་བསྙེན་བཀུར་ལ་མངོན་པར་བརྩོན་པ། ཏིང་ངེ་འཛིན་ལ་མངོན་པར་བརྩོན་པ། ཆོས་ཀྱིས་
གནས་པ་རྣམས་ཀྱི་སྲུང་བ་འཛིན་པ་དང༌། བྱི་བྱི་ལིང་གི་ཤིང་སྲུང་བ་གང་དག་ལགས་པ་བདག་གིས་དྲན་ལགས་སོ། །དེ་ནས་ཀླུའི་རྒྱལ་པོ་ཁྱིམ་བདག་གིས་བྱིན་གྱིས་གསོལ་པ། བཙུན་
པ་བཅོམ་ལྡན་འདས། དེ་བཞིན་དུ་ཡུན་ཇི་སྲིད་དུ་ཉན་ཐོས་དེ་དག་ཡོངས་སུ་འཛིན་པ་མ་མཆིས་པར་གནས་པ་དེ་སྲིད་དུ་བདག་གིས་བསྲུང་བར་བགྱི་ལགས་སོ། །གཞན་ཡང་བྱམས་
པའི་དུས་ཀྱི་བར་དུ་མཆོད་རྟེན་ཆེན་པོ་གོ་མ་སཱ་ལ་གནྡྷ་དུས་རྟག་ཏུ་ཆབ་དང༌། ཞུགས་དང༌། གནོད་སྦྱིན་དང༌། གྲུལ་བུམ་གྱིས་ཀུན་ཏུ་འཁྲུག་པ་རྣམས་ལས་བདག་གིས་བསྲུང་བར་བགྱི་
ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ལག་འགྲོའི་བདག་པོ། ལེགས་སོ། །ལེགས་སོ། །ངའི་ཆོས་ཀྱི་ཚུལ་དེ་ལྟར་ཤིན་ཏུ་བྱིན་གྱིས་བརླབས་པས་གྲོགས་པོ་དང་སྦྱིན་

66-1-375a

བདག་དེ་ལྟ་བུ་དག་གིས་ཡུན་རིང་པོར་འབར་བར་བྱེད་པར་འགྱུར་རོ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཕྲག་དྲུག་ཅུ་པོ་གང་
དག་ཕྱོགས་བཅུའི་སངས་རྒྱས་ཀྱི་ཞིང་གཞན་དག་ནས་ལུང་བསྟན་པ་ཆེན་པོ་ཉི་མའི་སྙིང་པོ་མཉམ་པར་བྱ་བའི་ཕྱིར་ལྷགས་ཤིང་འདུས་བ་དེ་དག་གིས་འདི་སྐད་ཅེས་གསོལ་ཏོ།།
བཙུན་པ་བཅོམ་ལྡན་འདས། བདག་ཅག་གིས་ཀྱང་གླིང་བཞི་པ་འདིར་གནས་པར་བགྱི་ལགས་སོ། །དྲང་སྲོང་ཐུབ་པའི་གནས་མེ་ཏོག་ནས་བ་དན་གྱི་བར་དང༌། གསེར་ནས་ས་ལེ་
སྦྲམ་གྱི་བར་གྱིས་ཡོངས་སུ་གཏམས་པར་བགྱི་ལགས་སོ། །ལས་འབྱང་བའི་གཟུངས་སྔགས་ཉི་མའི་སྙིང་པོ་འདི་བཅང་བར་བགྱི་ལགས་སོ། །གཞན་དག་ལ་བསྟན་པར་བགྱི་ལགས་
སོ༑ ༑ཡང་དག་པར་རབ་ཏུ་བསྟན་པར་བགྱི་ལགས་སོ། །བཅོམ་ལྡན་འདས་ཀྱིས་ཇི་སྐད་བསྟན་པའི་གཟུངས་སྔགས་དེའང་ཡིད་ཀྱིས་རྗེས་སུ་བརྟགས་ཏེ་གནས་པར་བགྱི་ལགས་སོ། །
བྱང་ཆུབ་ཀྱི་ལམ་དང༌། ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་བགྱི་བའི་སླད་དུ་བདག་དང་གཞན་གྱི་ལས་ཀྱི་སྒྲིབ་པ་བྱང་བར་བགྱི་ལགས་སོ། །ད་ལྟར་བདུད་བྱེ་བ་དེ་དག་ལྷགས་
ཤིང་ལྷ་དང༌། ཀླུ་དང༌། གནོད་སྦྱིན་དང༌། ལྷ་མ་ཡིན་དང༌། ནམ་མཁའ་ལྡིང་དང༌། མིའམ་ཅི་དང༌། ལྟོ་འཕྱེ་ཆེན་པོ་གྲངས་མ་མཆིས་པ། དཔག་ཏུ་མ་མཆིས་པ་དེ་དག་ཀྱང་ལྷགས་

66-1-375b

ཏེ༑ བཅོམ་ལྡན་འདས་ཀྱིས་ཀྱང་དྲང་སྲོང་ཐུབ་པའི་གནས་མཆོད་རྟེན་ཆེན་པོའི་གནས་དེ་དག་ཐམས་ཅད་ཀླུ་རྣམས་དང༌། གནོད་སྦྱིན་རྣམས་ཀྱི་སུག་པར་ཆང་ཁྱིར་སྩལ་ལགས་སོ། །
འོན་ཀྱང་འདི་ལ་བདུད་དང༌། ལྷ་དང༌། མི་འམ་ཅི་དང༌། ལྷ་མ་ཡིན་དེ་དག་གི་སེམས་གཞན་དུ་གྱུར་ཏེ། བཅོམ་ལྡན་འདས་ཀྱིས་དྲང་སྲོང་ཐུབ་པའི་གནས་དེ་རྣམས་དག་པ་དག་གི་སུག་པར་
ཆང་ཁྱིར་ཡོངས་སུ་གཏད་ལགས་ཞེས་བཅོམ་ལྡན་འདས་ཀྱིས་ད་ལྟར་དང༌། མ་འོངས་པའི་དུས་ན་མི་རྣམས་ཀྱི་བར་གྱིས་མཆོད་རྟེན་ཆེན་པོའི་གནས་དེ་དག་ལ་མི་ཕན་པ་དང༌། རབ་ཏུ་འཇིགས་
པ་དང༌། རྣམ་པར་འཇིག་པར་ཕ་རོལ་གནོད་པར་འགྱུར་བ་དེ་ལྟ་བུ་མ་དགོངས་ན་མི་རུང་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། ལེགས་སོ་ལེགས་སོ། །མ་འཇིགས་
ཤིག་༑མ་སྐྲག་ཅིག །འདིར་སྔོན་གྱི་ཡང་དག་པར་རྫོགས་པའི་སངས་རྒྱས་གང་དག་བྱུང་བར་གྱུར་པ་དེ་དག་གིས་དྲང་སྲོང་ཐུབ་པའི་གནས་མཆོད་རྟེན་ཆེན་པོའི་གནས་དེ་དག་ཐམས་ཅད་
བྱིན་གྱིས་བརླབས་ནས་ཀླུ་རྣམས་དང༌། གནོད་སྦྱིན་རྣམས་ལ་ཆང་ཁྱིར་ཡོངས་སུ་གཏད་དོ། །དེ་བཞིན་དུ་ད་ལྟར་ངས་ཀྱང་དྲང་སྲོང་ཐུབ་པའི་གནས་མཆོད་རྟེན་ཆེན་པོའི་གནས་ཐམས་
ཅད་ཀླུ་རྣམས་དང༌། གནོད་སྦྱིན་རྣམས་ཀྱི་ལག་ཏུ་ཆང་ཁྱིར་ཡོངས་སུ་གཏད་དོ། །དེ་ཅིའི་ཕྱིར་ཞེ་ན། མི་ཁོམ་པ་བརྒྱད་ཐོབ་པ་དེ་དག་གི་ལས་ཀྱི་སྒྲིབ་པ་ཡང་དག་པར་བྱང་བར་བྱ་བ་དང༌།

66-1-376a

བྱང་གྲོལ་གྱི་བདེ་བའི་རྒྱུ་ཡང་དག་པར་བསྐྱེད་པར་བྱ་བ་དང༌། སེམས་ཅན་རྣམས་ཀྱི་ཉེ་བར་འཚོ་བའི་ཡོ་བྱད་ས་བོན་གྱི་ཚོགས་དང༌། འབྱུང་བའི་ཚོགས་དང༌།
སྨན་དང༌། ནགས་ཚལ་རྣམས་ཡང་དག་པར་རབ་ཏུ་སྐྱེ་བར་བྱ་བ་དང༌། བཟའ་བ་རྣམ་པ་སྣ་ཚོགས་ཡོངས་སུ་སྨིན་པར་བྱ་བ་དང༌། དུས་མ་ཡིན་པའི་རླུང་དང་ཆར་པ་རབ་ཏུ་ཞི་བར་བྱ་བའི་
ཕྱིར་དྲང་སྲོང་ཐུབ་པའི་གནས་མཆོད་རྟེན་ཆེན་པོའི་གནས་དེ་དག་ཀླུ་རྣམས་དང༌། གནོད་སྦྱིན་རྣམས་ཀྱི་ལག་ཏུ་ཡོངས་སུ་གཏད་པའི་ཕྱིར་རོ། །ཡང་གཞན་ཡང་མཆོད་རྟེན་ཆེན་
པོའི་གནས་བྱུང་ངོ་ཅོག་དང༌། འབྱུང་བར་འགྱུར་པ་གང་དུ་དེ་བཞིན་གཤེགས་པ་བལྟམས་པ་དང༌། དཀའ་ཐུབ་གྱི་ཚལ་གང་དུ་བསམ་གཏན་ལ་མངོན་པར་བརྩོན་པ་དང༌། གང་
དུ་བྱང་ཆུབ་མངོན་པར་རྫོགས་པར་སངས་རྒྱས་པ་དང༌། གང་དུ་ཆོས་ཀྱི་འཁོར་ལོ་བསྐོར་བ་ནས་གང་དུ་དེ་བཞིན་གཤེགས་པའི་ཆོས་ཀྱི་སྐུའམ། བཙས་པའི་སྐུ་རབ་ཏུ་བཞག་པའི་
བར་དང༌། གང་དང་གང་དུ་དེ་བཞིན་གཤེགས་པའི་ཉན་ཐོས་ཆོས་ཀྱིས་གནས་པ་རྣམས་གནས་པར་འགྱུར་པ་དང༌། གནས་པར་འགྱུར་པ་ནས་ངའི་ཆོས་ཀྱི་ཚུལ་གནས་པར་འགྱུར་
བའི་བར་གྱི་གནས་དེ་དག་ཐམས་ཅད་ལྷ་དང་བཅས་པའི་འཇིག་རྟེན་གྱི་མཆོད་རྟེན་དག་ཡིན་ནོ། །མང་མཆོད་རྟེན་ཆེན་པོའི་གནས་དེ་དག་ཀྱང་བདུད་རྣམས་དང༌། ལྷ་རྣམས་

66-1-376b

དང༌། ཀླུ་རྣམས་དང༌། གནོད་སྦྱིན་རྣམས་དང༌། ལྷ་མ་ཡིན་རྣམས་ཀྱི་ལག་ཏུ་ཡོངས་སུ་བསྐྱང་བར་བྱ་བའི་ཕྱིར་ཡོངས་སུ་གཏད་དོ། །གཞན་ཡང་འབྱུང་བོ་ཐམས་ཅད་རབ་ཏུ་དད་པར་བྱེད་པ་
དང༌། ཕྱིར་མི་ལྡོག་པར་བྱེད་པ་གང་འདི་ལུང་བསྟན་པ་ཆེན་པོ། ཏིང་ངེ་འཛིན་མངོན་པར་སྒྲུབ་པ། སོ་སོར་སྡང་བ་ཐམས་ཅད་ཕྱིར་ཟློག་པར་བྱེད་པ་ཞེས་བྱ་བ་ངས་ཁྱེད་ཅག་ལ་སྦྱིན་པར་བྱ་
སྟེ༑ སྔོན་གྱི་དེ་བཞིན་གཤེགས་པ་ཐམས་ཅད་ཀྱིས་གསུངས་ཤིང་བྱིན་གྱིས་བརླབས་ལ་མངོན་པར་རྗེས་སུ་ཡི་རང་བར་མཛད་པ། སྡང་བ་རྣམས་མངོན་པར་དད་པར་བྱེད་པ། ཕྱིར་ཟློག་
པར་བྱེད་པ། དགེ་བ་ལ་ཡང་དག་པར་སྦྱོར་དུ་འཇུག་པ་ཡིན་ནོ། །དེ་བཞིན་དུ་མ་བྱོན་པའི་དེ་བཞིན་གཤེགས་པ་ཐམས་ཅད་ཀྱིས་ཞེས་བྱ་བ་ནས་མངོན་པར་དད་པར་བྱེད་ཅིང་ཕྱིར་ཟློག་
པར་བྱེད་ལ། དགེ་བ་ལ་ཡང་དག་པར་སྦྱོར་དུ་འཇུག་པའི་བར་དུ་ཡིན་ནོ། །ལུང་བསྟན་པ་ཆེན་པོ། རྫུ་འཕྲུལ་གྱི་རྐང་པ་བཞིའི་རྒྱུ་མཐུན་པ། མངོན་པར་སྒྲུབ་པའི་བདག་པོ་ཆེན་པོ། སྡང་
བ་ཐམས་ཅད་ཕྱིར་ལྡོག་པར་བྱེད་པ་འདི་ནི། བརྟུལ་ཞུགས་ཆེན་པོ་ཡང་དག་པར་སྒྲོལ་བར་བྱེད་པའོ། །ཡེ་ཤེས་ཆེན་པོ་ལ་འཇུག་པར་བྱེད་པའོ། །ཐོས་པ་མང་པོ་ཀུན་ཏུ་འཛིན་པའོ། །
ཐབས་ཆེན་པོ་ཡང་དག་པར་སྒྲོལ་བར་བྱེད་པའོ། །དགྲ་ཆེན་པོ་ངེས་པར་འདུལ་བར་བྱེད་པའོ། །སྡང་བ་ཆེན་པོ་རབ་ཏུ་དད་པར་བྱེད་པའོ། །ནད་ཆེན་པོ་ལས་རབ་ཏུ་ཐར་པར་བྱེད་

66-1-377a

པའོ༑ ༑ནད་ཆེན་པོ་ལས་རབ་ཏུ་སྒྲོལ་བར་བྱེད་པའོ། །འཇིགས་པ་ཆེན་པོ་ཕྱིར་ཟློག་པར་བྱེད་པའོ། །དགོན་པ་ཆེན་པོ་ལས་ངེས་པར་རྒལ་བར་བྱེད་
པའོ༑ ༑བདེན་པ་ཆེན་པོ་མཐོང་བར་བྱེད་པའོ། །བཟོད་པ་ཆེན་པོ་ལ་རེག་པར་བྱེད་པའོ། །ཡེ་ཤེས་ཆེན་པོའི་རྒྱ་མཚོ་ལ་འཇུག་པར་བྱེད་པ་ཡིན་ནོ། །ཞེས་བྱ་བ་ནས་བླ་ན་མེད་པ་ཡང་
དག་པར་རྫོགས་པའི་བྱང་ཆུབ་ཐམས་ཅད་མངོན་པར་རྫོགས་པར་འཚང་རྒྱ་བར་བྱེད་པའོ། །ཞེས་བྱ་བའི་བར་དུའོ། །ཏ་དྱ་ཐཱ། ཨཱ་མ་ཨ་བཱ་ས། ཨཱ་མ་པ་རི་བ་ར། སཾ་ཤྲཱི་ཡ། གརྦྷ་པ་
རི་བཱ་སཱ། མི་ཏྲ་མི་ཏྲ། ཤྭཱ་ཡ་མི་ཏྲ། པ་རི་བཱ་སཱ། མི་ཏྲ་ས་མ་ཛྙཱ་ཡ། ནི་ཀ་ཐ་ས་མ་ཛྙཱ་ཡ། ཏྲི་ཤྱང་གྷ་བ། དྲ་བ་རཱ་ཛ། བི་ན་ཤཱ་ཡ། ས་མ་ཤཱ་ཡ། ནི་ར་ཨ་ན་བྷ་དྲ་མ། བཱ་བཱ་གྲ་མ། རིད་
དྷི་བི་གྲ་མ་ཎ། ས་མ་ཛྙཱ་ན། ཨ་བ་བརྒ། ན་རཱ་ཡ་ན་བརྒ། ས་མཱ་གྲ་མ། སརྦ་ཏ་ཐཱ་ག་ཏ་ཨ་དྷི་ཥྛ་ན་མཱ་རྒ་སྭཱཧཱ། བཞིན་བཟང་དག །འདི་ནི། སངས་རྒྱས་ཐམས་ཅད་ཀྱིས་གསུངས་ཤིང་
བྱིན་གྱིས་བརླབས་པ་སྟེ། རྫུ་འཕྲུལ་གྱི་རྐང་པའི་རྒྱུ་མཐུན་པ། ཏིང་ངེ་འཛིན་ཐམས་ཅད་མངོན་པར་སྒྲུབ་པ། སྡང་བ་ཐམས་ཅད་ཕྱིར་ཟློག་པར་བྱེད་པ་ནས་དགེ་བ་ལ་ཡང་དག་པར་
སྦྱོར་དུ་འཇུག་པར་བྱེད་པའི་བར་དང༌། བརྟུལ་ཞུགས་ཆེན་པོ་ཡང་དག་པར་སྒྲོལ་བར་བྱེད་པ་ནས་བྱང་ཆུབ་ཐམས་ཅད་མངོན་པར་རྫོགས་པར་འཚང་རྒྱ་བར་བྱེད་པའི་བར་ཡིན་ནོ། །

66-1-377b

གང་དང་གང་དུ་ད་ལྟར་དང༌། མ་འོངས་པའི་དུས་སུ་དེའི་ཚེ་མཆོད་རྟེན་ཆེན་པོའི་གནས་དེ་དག་ལ་བདུད་དམ། ལྷའམ། ཀླུའམ། གནོད་སྦྱིན་ནམ། སྲིན་པོའམ། ལྷ་མ་ཡིན་ནམ། ནམ་མཁའ་
ལྡིང་ངམ། མིའམ་ཅིའམ། གྲུལ་བུམ་ནས་མི་དང་མི་མ་ཡིན་པའི་བར་དུ་སུས་ཆུའམ། མེའམ། ཕ་རོལ་གནོད་པ་གཞན་གང་ཡང་རུང་བཞིག་གིས་མི་ཕན་པ་དང༌། རབ་ཏུ་འཇིག་པ་དང༌། རྣམ་
པར་འཇིག་པར་རྟུལ་བར་བྱེད་ན། དེར་ཁྱེད་ཀྱིས་འདི་ལྟར་དུས་གསུམ་དུ་གཤེགས་པའི་དེ་བཞིན་གཤེགས་པ་རྣམས་ཡིད་ལ་བྱ་ཞིང་སེམས་ཅན་ཐམས་ཅད་ལའང་བྱམས་པའི་ཡིད་ཀྱིས་ལུང་
བསྟན་པ་ཆེན་པོ། ཏིང་ངེ་འཛིན་ཐམས་ཅད་མངོན་པར་སྒྲུབ་པ། སྡང་བ་ཐམས་ཅད་ཕྱིར་ཟློག་པར་བྱེད་པ་འདི་དྲན་པར་བྱས་ན། དེའི་ཚེ་དེ་དག་གི་སེམས་ཀྱི་རྒྱུད་རབ་ཏུ་དད་པར་བྱེད་
པར་འགྱུར་རོ། །ཕྱིས་ཀྱང་རྣམ་པར་གཞིག་པར་བྱ་བའི་ཕྱིར་རྟུལ་བར་མི་བྱེད་དོ། །རིགས་ཀྱི་བུ། གང་གིས་ལུང་བསྟན་པ་ཆེན་པོ། ཏིང་ངེ་འཛིན་ཐམས་ཅད་མངོན་པར་སྒྲུབ་པ། སྡང་བ་ཐམས་
ཅད་ཕྱིར་ཟློག་པར་བྱེད་པ་འདི་ཐོས་ནས་སྡིག་པའི་སེམས་ཕྱིར་ཟློག་པར་མི་བྱེད་པ་དང༌། ཉེས་པར་བྱས་པའི་ལས་སྤོང་བར་མི་བྱེད་པ་ནི། ལྷ་དང་བཅས་པའི་འཇིག་རྟེན་ནས་སྐྱེ་རྒུའི་བར་ལ་
ངས་ཡང་དག་པར་རྗེས་སུ་མ་མཐོང་སྟེ། སྔོན་གྱི་ཤ་འཁོན་དང་འདྲེས་པ་ནི། མ་གཏོགས་སོ། །ཀྱེ་བཅོམ་ལྡན་འདས་ཀྱིས་ལུང་བསྟན་པ་འདི་བཤད་པ་ན་འཁོར་དེའི་ནང་ནས་ལྷ་དང༌།

66-1-378a

ཀླུ་དང༌། གནོད་སྤྱིན་དང༌། སྲིན་པོ་དང༌། ཡི་དྭགས་དང༌། གྲུལ་བུམ་དང༌། ཤ་ཟ་དང༌། མི་དང༌། མི་མ་ཡིན་པ་གང་དག་བཅོམ་ལྡན་འདས་ལ་མངོན་པོར་དད་པ་
དེ་དག་ཐམས་ཅད་བཅོམ་ལྡན་འདས་ལ་ཤིན་ཏུ་དགའ་བ་དང༌། མཆོག་ཏུ་དགའ་བ་དང༌། རབ་ཏུ་དད་པ་སྐྱེས་སོ། །ཡང་དེའི་ཚེ་བཅོམ་ལྡན་འདས་ཀྱི་རྫུ་འཕྲུལ་གྱི་མཐུས་བདུད་སྡིག་
ཅན་བདག་ཉིད་ཀྱིས་རང་གི་གནས་སུ་ཏིང་ངེ་འཛིན་མངོན་པར་སྒྲུབ་པ་འདི་ཐོས་སོ། །ཐོས་ནས་ཀྱང་བཅོམ་ལྡན་འདས་ལ་ཤིན་ཏུ་དགའ་བ་དང༌། དད་པ་དང༌། གུས་པ་སྐྱེས་ནས་མཆི་
མ་དག་བྱུང་སྟེ་འཁོར་རྣམས་ལ་འདི་སྐད་ཅེས་སྨྲས་སོ། །ངའི་ཚིག་ཉོན་ཅིག །འདི་ནི། དྲང་སྲོང་ཐུབ་པ་རྒྱལ་བའི་མཆོག་བཟོད་པ་དང༌། ཡོན་ཏན་དང༌། ངེས་པའི་ཚིག་རབ་མཆོག་ཅན་
དེ་སྲིན་བུས་གང་བའི་རིའི་གནས་དམ་པ་ལ་འབར་བ་ལ་ལག་འགྲོ་ཆེན་པོ་དང༌། ལྷ་རྣམས་ཀྱིས་བཟོད་པའི་དུས་བསྟན་ཏེ། ངའང་དེར་འགྲོ་ཞིང་མཉམ་པ་མེད་པའི་དགེ་སྦྱོང་ལ་བཟོད་
པར་གསོལ་ལོ། །དེ་ཉིད་ལ་སྐྱབས་སུ་འགྲོའོ། །མཚུངས་པ་མེད་པའི་སྙིང་བརྩེ་བ་རྣམ་པ་སྣ་ཚོགས་དང་ལྡན་པ་རྒྱལ་བ་བཟོད་པ་ཅན་དེ་ལ་སྐྱབས་སུ་འགྲོ་བ་ནི། ང་དང་ལྷན་ཅིག་
འདོང་བར་བྱོས་ཤིག །དེའི་ཆོས་བསྟན་དུ་མེད་པ་ཉོན་ཅིག །ཉོན་མོངས་པའི་དྲ་བ་ཆོད་ཅིག །རྡུལ་མེད་ཅིང་འཇིགས་པ་མེད་པའི་གྲོང་ཁྱེར་དུ་འཇུག་པར་བྱོས་ཤིག །དེ་ནས་བདུད་

66-1-378b

སྡིག་ཅན་འཁོར་བྱེ་བ་ཕྲག་བརྒྱད་ཅུ་དང་ལྡན་པས་བཅོམ་ལྡན་འདས་ཀྱི་ཞབས་གཉིས་ལ་མགོ་བོས་ཕྱག་བཙལ་ཏེ་འདི་སྐད་ཅེས་གསོལ་ཏོ། །ཞེས་བྱ་བའི་བར་དུའོ། །རྐང་གཉིས་དམ་པ་ཤིན་
ཏུ་ཞི་མཛད་པ། །བཟོད་སྟོབས་དེས་མཐུ་ཅན་ལ་བཟོད་པར་གསོལ། །ཁྱོད་ཀྱི་ཡོན་ཏན་བདག་གིས་ཀུན་དུ་འཚལ། །བདག་གིས་ལོག་པ་གང་བགྱིས་དེ་བཟོད་གསོལ། །དུས་གསུམ་རྒྱལ་
བ་ཀུན་ལ་བདག་ཕྱག་འཚལ། །ཆོས་དང་དགེ་འདུན་ལ་ཡང་བདག་སྐྱབས་མཆི། །བླ་མ་བདག་གི་ནོངས་པར་གཟུང་དུ་གསོལ། །སླན་ཆད་ཁྱོད་ལ་བདག་འཁྲུག་ཡོང་མི་བགྱིད། །དེ་
ནས་བཅོམ་ལྡན་འདས་ཀྱིས་བདུད་སྡིག་ཅན་ལ་འདི་སྐད་ཅེས་བཀའ་སྩལ་ཏོ། །ང་ལ་ཁྲོ་མེད་ཉོན་མོངས་ཐམས་ཅད་མེད། །རྟག་ཏུ་སེམས་ཅན་ཀུན་ལ་སེམས་སྙོམས་ཏེ། །བདུད་ཁྱོད་ལ་
ནི་སེམས་ཀྱང་དགའ་བ་ཡིན། །རྒྱལ་བ་བཟོད་པའི་ཐུགས་ལྡན་རྟག་ཏུ་བཟོད། །དེ་ནས་བདུད་སྡིག་ཅན་མཆོག་ཏུ་དགའ་བ་དང་དད་པ་སྐྱེས་ནས་བཅོམ་ལྡན་འདས་ཀྱི་ཞབས་གཉིས་ལ་
མགོ་བོས་ཕྱག་འཚལ་ཏེ་ལན་གསུམ་བསྐོར་བ་བྱས་ནས་བཅོམ་ལྡན་འདས་འབའ་ཞིག་ལ་བལྟ་ཞིང་འདུག་གོ །དེ་ནས་འཁོར་དེའི་ནང་ནས་བདུད་ཀྱི་བུ་འོད་འཕྲོ་རྩུབ་ཅེས་བྱ་བ་བདུད་
ཀྱི་ཡུལ་ཐམས་ཅད་དང་ལྷན་ཅིག་ཏུ་བཅོམ་ལྡན་འདས་ཀྱི་ཞབས་གཉིས་ལ་ཕྱག་བཙལ་ཏེ་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། མིག་མིག་

66-1-379a

ཅེས་བགྱི་བ་ལགས་ན། བཙུན་པ་བཅོམ་ལྡན་འདས། ཅི་གཟུགས་རྣམས་ཀྱི་རྒྱུ་མིག་ལགས་སམ། འོན་ཏེ་མིག་གི་རྒྱུ་གཟུགས་རྣམས་ལགས་པ་ནས་ཅི་ཆོས་
རྣམས་ཀྱི་རྒྱུ་ཡིད་ཀྱི་ཁམས་ལགས་སམ། འོན་ཏེ་ཡིད་ཀྱི་རྒྱུ་ཆོས་རྣམས་ཀྱི་བར་ལགས། བཅོམ་ལྡན་འདས་ཀྱིས་བཀའ་སྩལ་པ། རིགས་ཀྱི་བུ། གཟུགས་རྣམས་ཀྱི་རྒྱུའང་མིག་མ་
ཡིན་ལ༑ མིག་གི་རྒྱུའང་གཟུགས་རྣམས་མ་ཡིན་པ་ནས་ཆོས་རྣམས་ཀྱི་རྒྱུའང་ཡིད་མ་ཡིན་ལ། ཡིད་ཀྱི་རྒྱུའང་ཆོས་རྣམས་ཀྱི་བར་མ་ཡིན་ནོ། །རིགས་ཀྱི་བུ། འོན་ཀྱང་མིག་ནི།
མིག་གིས་སྟོང་པའོ། །དེ་ལྟ་མོད་ཀྱི། མིག་ལ་རྟེན་ཅིང་མིག་གི་རྣམ་པར་ཤེས་པ་སྐྱེའོ། །དེའི་རྐྱེན་གྱིས་གཟུགས་རྣམས་རབ་ཏུ་ཤེས་པ་ནས་ཡིད་ཀྱི་རྐྱེན་གྱིས་ཡིད་ཀྱི་རྣམ་པར་ཤེས་པ་སྐྱེའོ།།
དེའི་རྐྱེན་གྱིས་ཆོས་རྣམས་ཀྱི་བར་རྣམ་པར་ཤེས་པའོ། །མིག་གི་རྣམ་པར་ཤེས་པ་དམིགས་ནས་གང་ནས་ཀྱང་འོང་བ་མེད་དོ། །གང་དུའང་འགྲོ་བ་མེད་དོ། །མིག་ཕྱི་ན་སྡོད་པའང་
མེད་དེ༑ དུས་གསུམ་དུ་གཏོགས་པ་ཐམས་ཅད་ལ་གང་ལའང་མི་དམིགས་སོ། །མིག་ལ་འབྲི་བ་ཉིད་མེད་དོ། །གང་བ་ཉིད་མེད་དོ། །བརྡ་མེད་དོ། །ཐ་སྙད་མེད་དོ། །ཡང་དག་
པར་འདུ་བ་མེད་དོ། །གཞི་མེད་དོ། །དཔེར་ན། སྔ་དྲོའི་དུས་སུ་ཉི་མ་ཤར་བ་ན་སྐར་ཁུང་གང་དང་གང་དུ་ཉི་མའི་འོད་ཟེར་དག་ཞུགས་པ་ནི། རྭ་བ་ལ་གནས་པ་དག་ཏུ་ཡང་དག་

66-1-379b

པར་སྣང་ངོ༌། །རྭ་བ་ལ་མུན་པ་དང༌། སྣང་བ་དང༌། རྟོག་པའང་མེད་དོ། །རྭ་བ་གང་ཡིན་པ་དེ་ཉིད་སྣང་བའང་མ་ཡིན་ནོ། །རྭ་བའི་རྐྱེན་གྱིས་སྣང་བའང་མ་ཡིན་ཏེ། འོན་ཀྱང་དེ་ལ་སྣང་
པའང་ཡོད་དོ། །སྣང་བ་གང་ཡིན་པ་དེ་ཉིད་ཉི་མ་དང༌། ཉི་མ་གང་ཡིན་པ་དེ་ཉིད་སྣང་བའང་མ་ཡིན་ནོ། །ཉི་མ་ནུབ་པ་ན་སྣང་བའང་མེད་པར་འགྱུར་རོ། །གང་ནའང་སྣང་བའི་འགྲོ་བ་
དང༌། གཞི་མེད་དེ། འོན་ཀྱང་ཉི་མའི་རྐྱེན་གྱིས་སྣང་བར་རབ་ཏུ་ཤེས་ཤིང་གཟུགས་ཀྱི་སྣང་བ་ལ་རྟེན་པར་ཡང་སྣང་ངོ༌། །དེ་བཞིན་དུ་ནང་གི་སྐྱེ་མཆེད་དྲུག་པོ་དེ་དག་གི་རྒྱུའང་ནང་གི་སྐྱེ་
མཆེད་དྲུག་པོ་དེ་དག་ཡིན་ནོ། །ཞེས་བྱ་བའི་བར་དུའོ། །ནང་གི་སྐྱེ་མཆེད་རྣམས་ཀྱི་རྒྱུའང་ཕྱི་རོལ་གྱི་སྐྱེ་མཆེད་རྣམས་མ་ཡིན་ཏེ། ཕན་ཚུན་དུ་བསྡུས་པ་ཉིད་ཀྱི་ཕྱིར་རོ། །བསྡུས་པ་ལ་ནི།
རྣམ་པར་རྒྱུ་བ་མེད་དོ། །ཡང་དག་པར་འདུ་བ་མེད་དོ། །གཞི་མེད་དོ། །ཕྱི་དང་ནང་གི་སྐྱེ་མཆེད་རྣམས་ལ་རྣམ་པར་ཤེས་པའི་བར་དང༌། བརྡ་དང༌། རྣམ་པར་རྒྱུ་བ་མེད་དོ། །ཡང་དག་
པར་འདུ་བ་མེད་དོ། །གཞིའང་མེད་པ་ཉིད་དེ། ཕན་ཚུན་དུ་བསྡུས་པ་ཉིད་ཀྱི་ཕྱིར་དང༌། ཡུལ་མ་ཡིན་པའི་ཕྱིར་རོ། །འོན་ཀྱང་རྣམ་པར་ཤེས་པས་རྣམ་པར་ཤེས་པར་བྱེད་དེ། འདུ་
བྱེད་ཀྱི་རྐྱེན་གྱིས་རྣམ་པར་ཤེས་པ་ཡིན་པས་རྣམ་པར་ཤེས་པའང་འདུ་བྱེད་ཀྱི་རྒྱུ་ལགས་སོ། །འདུ་བྱེད་རྣམས་ནི། གསུམ་སྟེ། ལུས་ཀྱི་འདུ་བྱེད་དང༌། ངག་གི་འདུ་བྱེད་དང༌། ཡིད་

66-1-380a

ཀྱི་འདུ་བྱེད་དོ། །དེ་ལ་ལུས་ཀྱི་འདུ་བྱེད་རྣམས་གང་ཞེ་ན། ལུས་ཀྱི་འདུ་བྱེད་རྣམས་ཞེས་བྱ་བ་ནི། དབུགས་རྔུབ་པ་དང༌། འབྱུང་བ་དག་ཡིན་ཏེ། དེ་དག་ནི།
ལུས་ཀྱི་འདུ་བྱེད་རྣམས་སོ། །དབུགས་རྔུབ་པ་དང༌། འབྱུང་བ་དག་ཀྱང་ཡན་ལག་རྣམས་ལེན་པ་སྟེ། མི་མཉམ་པ་དང་མཉམ་པ་ཉིད་ཀྱི་ཕྱིར་དང༌། མ་ནོར་བ་དེ་བཞིན་ཉིད་ཀྱི་ཕྱིར་
གཞན་གང་ཡང་རུང་བའི་སྐལ་པ་མི་མཉམ་པ་ཉིད་དང༌། གསར་པ་གསར་པ་དང༌། རྙིང་པ་མེད་པ་ཉིད་དང༌། རྣམ་པར་མི་གནས་པའི་མཚན་ཉིད་དང༌། ནམ་མཁའ་དང་
མཉམ་པ་དང༌། ནམ་མཁའ་ལ་ཀུན་ཏུ་རྒྱུ་བ་དག་ཡིན་ནོ། །རླུང་གང་ཡིན་པ་དེ་ནི། ནམ་མཁའ་མ་ཡིན་ནོ། །ནམ་མཁའ་གང་ཡིན་པ་དེ་ཉིད་ཀྱང་རླུང་མ་ཡིན་ཏེ། ཕན་ཚུན་དུ་འདྲེས་
པ་ཡིན་ལ་ཕན་ཚུན་སྤྱོད་ཡུལ་ནི། མ་ཡིན་ནོ། །གཉི་ག་སྟོང་པ་དང༌། བརྗོད་དུ་མེད་པ། མཚན་ཉིད་དང་བྲལ་བ་དགྲ་ཡིན་ནོ། །འབྲི་བ་དང༌། གང་བ་མེད་པ་དག་ཡིན་ནོ། །ཕ་རོལ་དང་
ཚུ་རོལ་ལ་གནས་པ་དང༌། ཡང་དག་པའི་མཐའ་ཡང་དག་པར་འཕགས་པ་ནི། ལུས་ཀྱི་འདུ་བྱེད་རྣམས་ཡིན་ཏེ། དེ་ལྟ་བས་ན། རྣམ་པར་ཤེས་པ་ལ་ལུས་ཀྱི་འདུ་བྱེད་རྣམས་གནས་
པ་མ་ཡིན་ཏེ། ཚོགས་པ་མེད། རྣམ་པར་རྒྱུ་བ་མེད། ཡང་དག་པར་འདུ་བ་མེད་པ། གཞི་དང་ཡང་དག་པའི་རྗེས་སུ་འབྲེལ་བ་མེད་དོ། །རྣམ་པར་ཤེས་པ་གཞི་དང་ཡང་དག་པར་

66-1-380b

རྗེས་སུ་འབྲེལ་བའོ། །ཞེས་བྱ་བའི་བར་ཡང་དེ་བཞིན་ནོ། །དེ་ལ་ངག་གི་འདུ་བྱེད་རྣམས་ཞེས་བྱ་བ་གང་ཞེ་ན། རྟོག་པ་དང༌། དཔྱོད་པ་རྣམས་སོ། རྟོག་པ་རྣམས་གནག་ཞེ་ན། གནག་དག་དབུགས་
ཆུབ་པ་དང༌། འཇུག་པར་བྱེད་པ་དང༌། འབྱུང་བར་བྱེད་པ་རྣམས་ཏེ། སེམས་ཀྱིས་རྗེས་སུ་མཐུན་པར་བྱས་པ་དག་ཡིན་ནོ། །དེ་ལ་རྟོག་པར་ནམས་ཀྱིས་རྟོག་པར་བྱེད་པ་ནས་འཇིག་པའི་མཚན་
ཉིད་རྣམས་ཀྱིས་རྟོག་པར་བྱེད། ཡོངས་སུ་དག་པ་ལ་རྟོག་པར་བྱེད། རླུང་ལ་རྟེན་པའི་རྟོག་པ་དེ་དག་སྐྱེ་བར་བྱེད། འགག་པའི་བར་དུ་སྟེ། རྟོག་པའི་རླུང་རྣམས་ནི། སྐད་ཅིག་ལ་འཚལ་བ་
ཡིན་ནོ། །རླུང་རྣམས་ཀྱང་རྟོག་པ་རྣམས་ཡིན་པར་མི་འགྱུར་ཏེ། གཉིས་ཀའང་ཕན་ཚུན་དུ་སྤྱོད་ཡུལ་མ་ཡིན་ཞིང་ཕན་ཚུན་དུ་མཚན་ཉིད་དང་བྲལ་བ་ནས་བརྗོད་དུ་མེད་པ་དག་དང༌། ནམ་
མཁའ་ལྟར་མེད་པ་དག་པའི་བར་དུའོ། །དེ་ལ་དཔྱོད་པ་རྣམས་གང་ཞེ་ན། དཔྱོད་པ་གང་དག་གྲང་བའི་རྣམ་པའམ། དྲོ་བའི་རྣམ་པར་ལུས་ཐམས་ཅད་ཀྱི་དབུགས་རྔུབ་པ་དང༌། འབྱུང་བའི་
རླུང་རྣམས་རྒྱུ་བར་བྱེད་པ་ཡིན་ནོ། །དཔྱོད་པ་དག་གིས་འདུས་ཏེ་རེག་པ་རྣམ་པར་མི་ཤེས་ཏེ། དཔྱོད་པ་དེ་དག་རླུང་རྣམས་དང་ཕན་ཚུན་སྤྱོད་ཡུལ་མ་ཡིན་ཏེ། ཕན་ཚུན་དུ་མཚན་ཉིད་
དང་བྲལ་བ་ནས་བརྗོད་དུ་མེད་པ་དག་པའི་བར་དུའོ། །དེ་ལ་ཡིད་ཀྱི་འདུ་བྱེད་རྣམས་གང་ཞེ་ན། ཡིད་ཀྱི་འདུ་བྱེད་རྣམས་ཞེས་བྱ་བ་ནི། འདུ་ཤེས་དང༌། སེམས་པའོ། །དེ་ལ་འདུ་ཤེས་གང་

66-1-381a

ཞེ་ན༑ སེམས་གང་གིས་ཆོས་དེ་དག་དེ་ལྟར་ཤེས་པ་ནས་གང་གི་ཚེ་དབུགས་རྡུབ་པ་དེའི་ཚེ་དབུགས་འབྱུང་བ་མེད་དོ། །ཞེས་བྱ་བའི་བར་དུ་སྟེ། དེ་ལྟར་
འདུ་བྱེད་རྣམས་ལ་འདུ་ཤེས་རྣམ་པར་བསྒོམས་པ་ཡིན་ནོ། ཡང་དག་པར་བྱུང་ནས་ཀྱང་འདུ་བྱེད་རྣམས་ཟད་པ་ཡིན་ཏེ། རྗེས་སུ་མཐུན་པར་འདུ་ཤེས་པས་ཀྱང་འདུ་བྱེད་ཀྱི་
འདུ་ཤེས་རྣམ་པར་སྒོམ་པར་བྱེད་པ་འདི་ནི༑ འདུ་ཤེས་ཞེས་བྱ་སྟེ། འདུ་ཤེས་དེ་ནི། རླུང་རྣམ་ལ་བརྟེན་པ་ནས་གཉི་ག་བརྗོད་དུ་མེད་པའི་བར་དུའོ། །དེ་ལ་སེམས་པ་གནག་ཞེ་ན།
སེམས་པ་གང་དག་གིས་ཞེས་བྱ་བ་ནས་འདུ་བྱེད་རྣམས་ལ་འདུ་ཤེས་རྣམ་པར་བསྒོམས་པས་ཡང་དག་པ་ཉིད་སྐྱོན་མེད་པ་ལ་ཞུགས་ཤིང་སོ་སོ་སྐྱེ་བོའི་ས་ལས་རྣམ་པར་འདས་
པར་བྱེད་དོ། །ཞེས་བྱ་བའི་བར་དུ་སྟེ། སྐྱེ་བ་དང་འཇིག་པ་སྒོམ་པ་འདུ་བྱེད་རྣམས་ལས་སེམས་སེལ་བར་བྱེད་པ། རླུང་རྣམས་འཕྲོ་བར་མི་བྱེད་པ་འདི་ནི། སེམས་པ་ཞེས་བྱའོ། །
ཚོར་བ་གསུམ་སྤང་བའི་ཕྱིར་ཡེ་ཤེས་ཀྱི་རྟེན་མིག་མ་འདྲེས་པ་ཅན་ཞེས་བྱ་བ་ནས་ཡིད་མ་འདྲེས་པ་ཅན་ཞེས་བྱ་བའི་བར་དང༌། འཕགས་པ་ཞེས་བྱའོ། །ཞེས་བྱ་བའི་བར་དུའོ། །
རིགས་ཀྱི་བུ། དེ་ལྟར་ཡང་གཟུགས་དམིགས་པའི་རྒྱུ་མིག་མ་ཡིན་ནོ། །མིག་གི་རྒྱུ་གཟུགས་མ་ཡིན་པ་ནས་ཆོས་རྣམས་ཀྱི་རྒྱུ་ཡིད་མ་ཡིན་ནོ། །ཡིད་ཀྱི་རྒྱུ་ཆོས་རྣམས་མ་ཡིན་

66-1-381b

པའི་བར་དུ་སྟེ། གཉིས་ཀ་ཕན་ཚུན་དུ་སྤྱོད་ཡུལ་མ་ཡིན། ཕན་ཚུན་དུ་བརྡར་བརྟགས་པ་མ་ཡིན། རྣམ་པར་རྒྱུ་བ་མ་ཡིན། ཡང་དག་པར་གནས་པ་ཡིན། ཡང་དག་པར་འདུ་བ་མ་ཡིན།
བརྗོད་དུ་མེད་པ་དག་ཡིན། ཕ་རོལ་དང་ཚུ་རོལ་ལ་གནས་པ་དང༌། ཡང་དག་པའི་མཐའ་ལ་ཡང་དག་པར་བརྟེན་པ་དག་ཡིན་ནོ། །ཀྱེ་ཡང་བཅོམ་ལྡན་འདས་ཀྱིས་བསྟན་པ་འདི་བཤད་
པ་ན་བདུད་ཀྱི་བུ་འོད་འཕྲོ་རྩུབ་བདུད་ཀྱི་འཁྲོ་སྔོན་གྱི་རྒྱལ་བ་ལ་ལྷག་པར་བྱ་བ་བྱས་པ་ཉི་ཁྲི་དང་ལྷན་ཅིག་ཏུ་རྗེས་སུ་མཐུན་པའི་བཟོད་པ་ཐོབ་པར་གྱུར་ཏོ། །དེའི་ཚེ་ལྷ་དང་མི་སྔོན་གྱི་
རྒྱལ་བ་ལ་ལྷག་པར་བྱ་བ་བྱས་པ། སེམས་ཅན་དཔག་ཡས་པའང་བསམ་གཏན་དང་པོ་ལ་གནས་པར་གྱུར་པ་ནས་བསམ་གཏན་བཞི་པའི་བར་ཐོབ་པར་གྱུར་ཏོ། ཁ་ཅིག་ནི། འབྲས་
བུ་དང་པོ་ལ་གནས་པར་གྱུར་པ་ནས་འབྲས་བུ་གསུམ་པ་ལ་གནས་པར་གྱུར་པའི་བར་དུའོ། །ཁ་ཅིག་གིས་ནི། ཉན་ཐོས་ཀྱི་ཐེག་པ་ལ་ས་བོན་བསྐྱེད་པ་ནས་རྐྱེན་གྱི་ཐེག་པ་ལ་ས་བོན་བསྐྱེད་
པའི་བར་དུའོ། །ཁ་ཅིག་གིས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །ཀླུའི་འཁོར་དེའི་ནང་ནས་ཀྱང་ཀླུ་དཀྲིགས་ཕྲག་དྲུག་ཅུས་བླ་ན་མེད་པ་ཡང་དག་
པར་རྫོགས་པའི་བྱང་ཆུབ་ཏུ་སྔོན་མ་བསྐྱེད་པའི་སེམས་བསྐྱེད་པར་གྱུར་ཏེ། །སངས་རྒྱས་ཀྱི་ཞིང་མི་མཇེད་ཐམས་ཅད་དུས་ཆེན་པོ་རྣམ་པ་དྲུག་ཏུ་རབ་ཏུ་འགུལ་ཏོ། །དེར་ཕྱོགས་བཅུ་ནས་

66-1-382a

བྱང་ཆུབ་སེམས་དཔའ་སེམས་དཔའ་ཆེན་པོ་གང་དག་ལྷགས་པ་དེ་དག་གིས་བཅོམ་ལྡན་འདས་ལ་མཆོད་པའི་ལས་བྱ་བའི་ཕྱིར་བྱང་ཆུབ་སེམས་དཔའི་ཏིང་ངེ་
འཛིན་རྣམ་པ་སྣ་ཚོགས་ཀྱིས་རབ་ཏུ་ཕྱེ་བའི་རིན་པོ་ཆེའི་ཆར་བ་དང༌། རས་བཅོས་བུའི་ཆར་བ་དང༌། མེ་ཏོག་གི་ཆར་པ་སྣ་ཚོགས་རབ་ཏུ་ཕབ་སྟེ་གསོལ་པ། སྔོན་མཐོས་པའི་འདུས་པ་
འདི་དང༌། ཏིང་ངེ་འཛིན་བསྟན་པ་འདི་ནི། མཆོག་ཏུ་ངོ་མཚར་ལགས་ཤིང་རྨད་དུ་བྱུང་བ་ལགས་སོ། །འདི་ནི། ཤཱཀྱ་ཐུབ་པའི་ཆོས་ཀྱི་འཁོར་ལོ་བསྐོར་བ་གཉིས་པ་ལགས་སོ། །
བཙུན་པ་བཅོམ་ལྡན་འདས། བདག་ཅག་གིས་ཀྱང་ཉི་མའི་སྙིང་པོ་ལུང་བསྟན་པ་ཆེན་པོ་ཤིན་ཏུ་རྒྱས་པའི་སྡེའི་མདོའི་གཟུངས་སྔགས་འདི་བཟུང་ནས་རང་རྣག་གི་སངས་རྒྱས་ཀྱི་
ཞིང་རྣམས་སུ་སེམས་ཅན་རྣམས་ལ་རབ་ཏུ་བསྟན་པར་བགྱི་ལགས་སོ། །དེར་བདུད་དང༌། ལྷ་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། ལྷ་མ་ཡིན་དང༌། ནམ་མཁའ་
ལྡིང་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། གྲུལ་བུམ་དང༌། ཡི་དྭགས་དང༌། ཤ་ཟ་གང་དག་ལྷགས་པ་དེ་དག་གིས་ཀྱང་མཆོག་ཏུ་ངོ་མཚར་ཐོབ་ནས་སིལ་སྙན་རྣམ་པ་སྣ་
ཚོགས་ཀྱི་སྒྲ་འབྱིན་པར་བྱེད་ཅིང་བཅོམ་ལྡན་འདས་ལ་རིན་པོ་ཆེ་སྣ་ཚོགས་དང༌། རས་བཅོས་སུ་དང༌། ཆོས་གོས་དང༌། རྒྱན་དང༌། མེ་ཏོག་དང༌། ཕྲེང་བ་དང༌། དྲི་དང༌། བྱུག་པ་

66-1-382b

སྣ་ཚོགས་ཀྱིས་མཆོད་པ་བྱས་སོ། །དེ་ནས་བཅོམ་ལྡན་འདས་ལ་ཀླུའི་རྒྱལ་པོ་རྒྱ་མཚོས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། བདག་ལ་ཐུགས་བརྩེ་བ་ཉེ་བར་བཟུང་སྟེ་
བདག་གི་གནས་སུ་རྒྱ་མཚོ་ཆེན་པོར་བསོད་སྙོམས་ལ་གཤེགས་པར་གསོལ། དེར་བཅོམ་ལྡན་འདས་ལས་བདག་འཁོར་དང་བཅས་པས་ཉི་མའི་སྙིང་པོ་ལུང་བསྟན་པ་ཆེན་པོ་འདི་ཐོག་
མ་དང༌། པར་དང༌། ཐ་མ་འདི་ཐམས་ཅད་མཉན་པར་བགྱི་ལགས་སོ། བཅོམ་ལྡན་འདས་ཀྱིས་བཀའ་སྩལ་པ། ལག་འགྲོའི་བདག་པོ། དེ་དེ་བཞིན་གཤེགས་པ་རྒྱ་མཚོ་ཆེན་པོར་མི་
གཤེགས་སོ། །གསོལ་པ། བཙུན་པ་བཅོམ་ལྡན་འདས། སུ་ཞིག་སེམས་རྩེ་གཅིག་པས་ཉི་མའི་སྙིང་པོ་ལུང་བསྟན་པ་ཆེན་པོ་འདི་ཉན་པར་བགྱིད་པའི་རིགས་ཀྱི་བུའམ་རིགས་ཀྱི་བུ་མོས་
བསོད་ནམས་མང་པོ་ཇི་སྙེད་ཅིག་སྐྱེད་པར་བགྱིད་ལགས། བཅོམ་ལྡན་འདས་ཀྱིས་བཀའ་སྩལ་པ། ལག་འགྲོའི་བདག་པོ། སེམས་ཅན་སུ་ལ་ལ་ཞིག་བྱུང་ནས་གླིང་བཞི་པ་འདི་ཐམས་
ཅད་རིན་པོ་ཆེ་ཐམས་ཅད་ཀྱིས་ཡོངས་སུ་གནག་བར་བྱས་ནས་དེ་བཞིན་གཤེགས་པ་རྣམས་ལ་སྦྱིན་པ་བྱིན་པར་བྱེད་པ་དང༌། སྐྱེས་བུ་གཅིག་ཤོས་སུ་ཞིག་སེམས་རྩེ་གཅིག་པས་ཉི་མའི་
སྙིང་པོ་ལུང་བསྟན་པ་ཆེན་པོ་འདི་ཐམས་ཅད་ཡོངས་སུ་རྫོགས་པར་ཉན་པར་བྱེད་ན། བསོད་ནམས་ཀྱི་ཕུང་པོ་སྔ་མ་དེས་ནི། བསོད་ནམས་ཀྱི་ཕུང་པོ་གཅིག་ཤོས་འདི་ལ་བརྒྱའི་ཆར་ཡང༌།

66-1-383a

ཉེ་བར་མི་འགྲོའོ། །སྟོང་གི་ཆ་དང༌། བྱེ་བ་བརྒྱ་ཕྲག་སྟོང་གི་ཆ་དང༌། གྲངས་དང༌། ཆ་དང༌། དཔེ་དང༌། རྒྱུར་ཡང་མི་བཟོད་དོ། །ལག་འགྲོའི་བདག་པོ། ཉི་
མའི་སྙིང་པོ་འདི་ཐོས་པ་ཙམ་གྱི་བསོད་ནམས་ཀྱི་ཕུང་པོའང་དེ་ལྟར་ཟབ་པ་ཡིན་ནོ། །གསོལ་པ། བཙུན་པ་བཅོམ་ལྡན་འདས། གལ་ཏེ་ང་རྒྱ་མཚོ་ཆེན་པོར་མི་གཤེགས་ལགས་ན།
བདག་གིས་ཀྱང་ཉི་མའི་སྙིང་པོ་ལུང་བསྟན་པ་ཆེན་པོ་འདི་མཉན་ནས་ཡི་གེར་བྲིས་ཏེ་བཅང་བར་བགྱི་ལགས་ན། རྒྱ་མཚོ་ཆེན་པོར་དགེ་བའི་ཆོས་ཇི་སྙེད་ཅིག་རྣམ་པར་འཕེལ་བར་
འགྱུར་ལགས། བཅོམ་ལྡན་འདས་ཀྱིས་བཀའ་སྩལ་པ། ལག་འགྲོའི་བདག་པོ། གང་དང་གང་དུ་ཉི་མའི་སྙིང་པོ་ལུང་བསྟན་པ་ཆེན་པོ་ཐམས་ཅད་བྲིས་ནས་འཆང་བར་འགྱུར་བ་
དེ་དང་དེ་ཉིད་དུ་ཕན་ཡོན་བཅུ་འབྱུང་ངོ༌། །བཅུ་གང་ཞེ་ན། ཁྱིམ་དེ་དང་དེ་ཞེས་བྱ་བ་ནས་ཡུལ་ཞེས་བྱ་བའི་བར་དེར་ནོར་དང༌། འབྲུ་དང༌། ཉེ་བར་སྤྱོད་པ་དང༌། ལོངས་སྤྱོད་མང་
པོ་དང༌། རིན་པོ་ཆེ་རྣམ་པ་སྣ་ཚོགས་མ་ཚང་བ་མེད་པར་འགྱུར་རོ། །གཞན་ཡང་ཁྱིམ་མམ་ཡུལ་གང་ན་ཉི་མའི་སྙིང་པོ་ལུང་བསྟན་པ་ཆེན་པོ་འདི་བྲིས་ནས་མཆོད་པར་འགྱུར་
བ་དེ་དང་དེར་མཆོད་རྟེན་ཆེན་པོ་དེ་དག་ནས་གང་དག་དེ་ལ་མཆོད་པ་བྱ་བའི་ཕྱིར་གནས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་ཕྲག་དྲུག་ཅུ་པོ་དེ་དག་གིས་

66-1-383b

ཀྱང་བལྟ་བ་དང༌། ཕྱག་བྱ་བ་དང༌། མཆོད་པ་བྱ་བ་དང༌། བསྙེན་བཀུར་བྱ་བའི་ཕྱིར་ལྷགས་ནས་དེར་འཐབ་པ་དང༌། འཐབ་མོ་དང༌། མི་ངས་དང༌། ནད་དང༌། མུ་གེ་དང༌། དམག་
ཚོགས་གཉིས་ཀ་དང༌། དུས་མ་ཡིན་པའི་རླུང་དང༌། ཆར་པ་དང༌། ནད་རྣམ་པ་སྣ་ཚོགས་རབ་ཏུ་ཞི་བར་བྱེད་དོ། །ཡང་དེའི་ཚེ་བྱང་ཆུབ་སེམས་དཔའ་སེམས་དཔའ་ཆེན་པོ་བྱེ་བ་
ཕྲག་དྲུག་ཅུ་པོ་དེ་དག་ཐམས་ཅད་ཀྱིས་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས། དེ་བཞིན་དུ་བགྱི་ལགས་སོ། །ཁྱིམ་མམ་ཞེས་བྱ་བ་ནས་ཡུལ་འཁོར་གྱི་བར་གང་ན་
ཉི་མའི་སྙིང་པོ་ལུང་བསྟན་པ་ཆེན་པོ་འདི་ཡི་གེར་བྲིས་ཤིང་མཆོད་པར་འགྱུར་བ་དེར་བདག་ཅག་གིས་འཐབ་པ་དང༌། འཐབ་མོ་དང༌། མི་ངས་དང༌། ནད་དང༌། མུ་གེ་དང༌། དམག་
ཚོགས་གཉིས་ཀ་དང༌། དུས་མ་ལགས་པའི་རླུང་དང༌། ཆར་པ་སྣ་ཚོགས་རབ་ཏུ་ཞི་བར་བགྱིད་ལགས་སོ། །བཀའ་སྩལ་པ། གཞན་ཡང་ཁྱིམ་མམ་ཞེས་བྱ་བ་ནས་ཡུལ་འཁོར་
ཞེས་བྱ་བའི་བར་གང་ན་ཉི་མའི་སྙིང་པོ་ལུང་བསྟན་པ་ཆེན་པོ་འདི་ཡི་གེར་བྲིས་པར་འགྱུར་བའི་ཡུལ་འཁོར་ཞེས་བྱ་བའི་བར་དེར་བརྒྱ་བྱིན་དང༌། ཚངས་པ་དང༌། རྒྱལ་པོ་ཆེན་པོ་བཞི་
དང༌། གནོད་སྦྱིན་གྱི་སྡེ་དཔོན་ཉི་ཤུ་རྩ་བརྒྱད་འཁོར་དང་བཅས་པ་དང༌། ལྷ་མོ་ཆེན་མོ་དཔལ་དང༌། ལྷ་མོ་ཆེན་མོ་དབྱངས་ཅན་དང༌། སའི་ལྷ་མོ་བསྟན་མ་དང༌། སྨན་གྱི་ལྷ་མོ་

66-1-384a

གྲུབ་པ་འཁོར་དང་བཅས་པས་ཁྱིམ་ཞེས་བྱ་བ་ནས་ཡུལ་འཁོར་ཞེས་བྱ་བའི་བར་དེ་རྟག་པར་རྒྱུན་དུ་ཉིན་མཚན་དུ་སྲུང་བར་འགྱུར་རོ། །ཡོངས་སུ་སྐྱོང་བར་
འགྱུར་རོ། །དེའི་ཚེ་བརྒྱ་བྱིན་དང༌། ཚངས་པ་ཞེས་བྱ་བ་ནས་སྨན་གྱི་ལྷ་མོ་གྲུབ་པ་ཞེས་བྱ་བའི་བར་འཁོར་དང་བཅས་པས་ཀྱང་འདི་སྐད་ཅེས་གསོལ་ཏོ། །བཙུན་པ་བཅོམ་ལྡན་འདས་
དེ་བཞིན་དུ་བགྱི་ལགས་སོ། །ཞེས་བྱ་བ་ནས་གཞན་ཡང་ཞེས་བྱ་བའི་བར་དུ་སྟེ། ཁྱིམ་དང་ཞེས་བྱ་བ་ནས་ཡུལ་འཁོར་ཞེས་བྱ་བའི་བར་གང་ན་ཞེས་བྱ་བ་ནས་ཁྱིམ་དང་ཞེས་བྱ་བ་
ནས་ཡུལ་འཁོར་ཞེས་བྱ་བའི་བར་དེ་དང་དེར་སངས་རྒྱས་མང་པོ་ལ་བསྙེན་བཀུར་བྱས་པ། དབང་ཆེ་བར་གྲགས་པ། དབང་ཆེ་བར་གྲགས་པ་སྦྱིན་པ་དང༌། དུལ་བ་དང༌། ཡང་
དག་པར་སྡོམ་པ་ཕུན་སུམ་ཚོགས་པ་རྣམས་སྐྱེ་བ་མེད་པར་བྱེད་དོ། །གཞན་ཡང་ཁྱིམ་དེ་དང་དེར་སེམས་ཅན་རྣམས་འདོད་པའི་ཡོན་ཏན་ལྔ་ལ་མ་ཆགས་པ་དང༌། རྟག་ཏུ་སྦྱིན་པའི་
ཕ་རོལ་ཏུ་ཕྱིན་པ་ལ་བརྩོན་པར་འགྱུར་རོ། །ཞེས་བྱ་བའི་བར་དུའོ། །གཞན་ཡང་སྣོད་དུ་གྱུར་བའི་སྦྱིན་གནས་དེ་དག་ཉིད་ལ་མངོན་པར་དགའ་བར་འགྱུར་རོ། །གཞན་ཡང་དེར་
རྟག་པར་རྒྱུན་དུ་ཆོས་ཀྱི་རོ་རྣམ་པ་སྣ་ཚོགས་ཀྱི་ཆར་པས་ཁྱབ་པར་འགྱུར་རོ། །ཞེས་བྱ་བའི་བར་དུའོ། །གཞན་ཡང་དེར་སེམས་ཅན་རྣམས་རྟག་ཏུ་དགེ་བ་བཅུའི་ལས་ཀྱི་ལམ་ཡང་

66-1-384b

དག་པར་བླང་བ་ལ་མངོན་པར་བརྩོན་པར་འགྱུར་རོ། །གཞན་ཡང་དེར་སེམས་ཅན་རྣམས་རྟག་ཏུ་བྱམས་པའི་སེམས་དང་ལྡན་པ་དང༌། སྙིང་རྗེའི་སེམས་དང་ལྡན་པ་དང༌། འདོད་ཆགས་དང༌།
བྲལ་བའི་སེམས་དང་ལྡན་པར་འགྱུར་རོ། །གཞན་ཡང་ཁྱིམ་དང་ཞེས་བྱ་བ་ནས་ཡུལ་འཁོར་ཞེས་བྱ་བའི་བར་དེ་དང་དེ་དག་ཏུ་སེམས་ཅན་རྣམས་ངན་སོང་གསུམ་སྤངས་པ་དང༌། མཐོ་རིས་
སུ་སྐྱེ་བར་འགྱུར་རོ། །ལག་འགྲོའི་བདག་པོ། དེ་ལ་ཁྱིམ་དག་དང་ཞེས་བྱ་བ་ནས་ཡུལ་འཁོར་ཞེས་བྱ་བའི་བར་དུ་ང་ལ་མཆོད་པ་བྱ་བའི་ཕྱིར་ཉི་མའི་སྙིང་པོ་ལུང་བསྟན་པ་ཆེན་པོ་འདི་ཡི་
གེར་བྲིས་ཤིང་ཡང་དང་ཡང་ཀློག་པའི་ཁྱིམ་ཞེས་བྱ་བ་ནས་ཡུལ་འཁོར་ཞེས་བྱ་བའི་བར་དུ་དེར་ཕན་ཡོན་དེ་དག་འབྱུང་བར་འགྱུར་ན། གང་དག་འདོན་པར་བྱེད་པ་དང༌། ཆོས་དེ་དག་ལ་
ཡང་དག་པར་སྣང་བར་བྱེད་པ་དང༌། ཆོས་ཀྱི་གནས་པས་གནས་པར་བྱེད་པ་ལ་ལྟ་སྨོས་ཀྱང་ཅི་དགོས། བསོད་ནམས་ཀྱི་ཕུང་པོ་དེ་ནི། ངས་བསྐལ་པ་བརྒྱར་ཡང་བསྟན་པར་སླ་བ་མ་ཡིན་
ཏེ༑ ལག་འགྲོའི་བདག་པོ། ཉི་མའི་སྙིང་པོ་ལུང་བསྟན་པ་ཆེན་པོ་འདི་ནི། དེ་ལྟར་ཟབ་བོ། །ཉི་མའི་སྙིང་པོ་ལུང་བསྟན་པ་ཆེན་པོ་འདི་ནི། དེ་ལྟར་ཡོན་ཏན་ཆེ་བའོ། །དེ་ལྟར་ཕན་ཡོན་ཆེ་
བའོ༑ ༑བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་ནས་ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ནས་ལྷགས་པའི་བྱང་ཆུབ་སེམས་དཔའ་སེམས་དཔའ་ཆེན་པོ་དེ་དག་དང༌།

66-1-385a

བདུད་དང༌། ལྷ་དང༌། ཀླུ་དང༌། གནོད་སྦྱིན་དང༌། སྲིན་པོ་དང༌། ལྷ་མ་ཡིན་དང༌། ནམ་མཁའ་ལྡིང་དང༌། དྲི་ཟ་དང༌། མི་འམ་ཅི་དང༌། ལྟོ་འཕྱེ་ཆེན་པོ་དང༌། གྲུལ་
བུམ་དང༌། ཡི་དྭགས་དང༌། ཤ་ཟ་དང༌། སྲུལ་པོ་དང༌། མི་དང༌། མི་མ་ཡིན་པ་དེ་དག་ཡིད་རངས་ཤིང་རབ་ཏུ་དགའ་ལ། དགའ་བ་དང༌། ཡིད་བདེ་བ་སྐྱེས་ནས་བཅོམ་ལྡན་འདས་
ཀྱིས་གསུངས་པ་ལ་མངོན་པར་བསྟོད་དོ། །འཕགས་པ་འདུས་པ་ཆེན་པོ་ཐེག་པ་ཆེན་པོའི་མདོ་ལས། ཉི་མའི་སྙིང་པོའི་ལེའུ་བཅུ་གཉིས་པ་རྫོགས་སོ།།    །།འཕགས་པ་ཤིན་
ཏུ་རྒྱས་པ་ཆེན་པོའི་སྡེ་ཉི་མའི་སྙིང་པོ་ཞེས་བྱ་བའི་མདོ་རྫོགས་སོ།།    །།རྒྱ་གར་གྱི་མཁན་པོ་སརྦ་ཛྙཱ་དེ་བ་དང༌། བིདྱཱ་ཀ་ར་པྲ་བྷ་དང༌། དྷརྨཱ་ཀ་ར་དང༌། ལོ་ཙྪ་བ་བནྡྷེ་བཟང་
སྐྱོང་གིས་བསྒྱུར། ཞུ་ཆེན་གྱི་ལོ་ཙྪ་བ་བནྡྷེ་དཔལ་བརྩེགས་ཀྱིས་ཞུས་ཏེ་གཏན་ལ་ཕབ་པ།    རྒྱ་གར་སྐད་དུ། སརྦ་ཏ་ཐཱ་ག་ཏ་སྱ་གུ་ཧྱ་སིདྡྷྱ་རྠ་ཨ་བྷི་ས་མ་ཡ་ཧེ་ཏུ་སརྦ་བོ་དྷི་སཏྭ་སྱ་ཙཪྱ་ས་མུ་དྲ་
དེ་ཤ་བུདྡྷོཥྞཱི་ཥ་ཤཱུ་རངྒ་ནཱ་མ་མ་ཧཱ་ཡཱ་ན་སཱུ་ཏྲ། བོད་སྐད་དུ། དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་
པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དང་པོ། འདི་སྐད་བདག་གིས་ཐོས་པ་དུས་གཅིག་ན། བཅོམ་ལྡན་

66-1-385b

འདས་མཉན་ཡོད་ན་རྒྱལ་བུ་རྒྱལ་བྱེད་ཀྱི་ཚལ་མགོན་མེད་ཟས་སྦྱིན་གྱི་ཀུན་དགའ་ར་བ་ན་སྟོང་ཉིས་བརྒྱ་ལྔ་བཅུའི་དགེ་སློང་གི་དགེ་འདུན་ཆེན་པོ་དང་ཐབས་ཅིག་ཏུ་བཞུགས་སོ། །ཐམས་
ཅད་ཀྱང་དགྲ་བཅོམ་པ། ཟག་པ་ཟད་པ། ཤཱཀྱའི་སྲས་པོ་ཆོས་ལ་དབང་ཐོབ་པ། སྲིད་པ་ཐམས་ཅད་ལས་རྣམ་པར་གྲོལ་བ། གྲོང་ཁྱེར་གྱི་སྐྱེ་བོ་ལ་སྨན་པར་མཛད་པ། སངས་རྒྱས་དང་
ལྷན་ཅིག་ཆོས་ཀྱི་འཁོར་ལོ་བསྐོར་བ། ཚོས་ཀྱི་ཚུལ་སྟོན་པར་ནུས་པ། འདུལ་བའི་ཚུལ་གཙང་བ། ཁམས་གསུམ་ལས་འཕགས་པའི་སྤོབས་པ་ཅན། རྫུ་འཕྲུལ་དཔག་ཏུ་མེད་པ། གདུལ་
བྱ་སྒྲོལ་བར་བྱེད་པ། མ་འོངས་པའི་འགྲོ་བ་འདྲེན་པ། སྡུག་བསྔལ་གྱི་འོབས་ལས་བརྒལ་བ་ཤ་སྟག་ལ་འདི་ལྟ་སྟེ། གཙོ་བོར་གྱུར་བ་ནི། ཉན་ཐོས་ཆེན་པོ་ཤཱ་རིའི་བུ་དང༌། མཽདྒལ་གྱི་བུ་
ཆེན་པོ་དང༌། གསུས་པོ་ཆེ་དང༌། གང་པོ་བྱམས་མའི་བུ་དང༌། རབ་འབྱོར་དང༌། ཉེ་རྒྱལ་སོགས་ཉན་ཐོས་ཆེན་པོ་རྣམས་དང༌། གཞན་ཡང་རང་རྒྱལ་སློབ་པ་དང་མི་སློབ་པའི་དགེ་འདུན་
དང༌། གསར་དུ་ཞུགས་པའི་ཉན་ཐོས་གྲངས་མེད་པ་རྣམས་དང་ལྷན་ཅིག་ཏུ་དབྱར་གནས་པ་ལས་དགག་དབྱེའི་དུས་སུ་ཕྱོགས་བཅུའི་བྱང་ཆུབ་སེམས་དཔའ་ཐམས་ཅད་ཀྱང་ཐེ་ཚོམ་གཅོད་
པའི་སློད་དུ་བཅོམ་ལྡན་འདས་ལ་ཆོས་སྟོན་པར་གསོལ་བར་ལྷགས་ནས་བཅོམ་ལྡན་འདས་ལ་ཐུགས་བརྩེ་བས་རྗེས་སུ་གདམས་པ་དང༌། གསང་བའི་གནས་ཡོངས་སུ་ཞུ་བར་འཁོད་

66-1-386a

པ་ན༑ བཅོམ་ལྡན་འདས་ཀྱིས་ཆོས་ཀྱི་གསང་བ་འདི་འཆད་པར་མཛད་པའི་ཕྱིར་གདན་བཤམས་པ་ལ་སྐུ་དྲང་པོར་བསྲངས་ནས་བཞུགས་ཏེ། འཁོར་འདུས་
པ་རྣམས་ཀྱིས་ཐོས་པར་དཀའ་བའི་ཆོས་ཀྱི་རྣམ་གྲངས་ངོ་མཚར་རྨད་དུ་བྱུང་བ་འདི། གསུང་ཀ་ལ་པིངྒའི་དབྱངས་ཀྱིས་ཕྱོགས་བཅུར་ཁྱབ་པར་མཛད་དེ་སྟོན་པར་མཛད་དོ། །དེའི་
ཚེ་གངྒཱའི་ཀླུང་གི་བྱེ་མ་སྙེད་ཀྱི་བྱང་ཆུབ་སེམས་དཔའ་ཐམས་ཅད་ཀྱང་འདུས་པར་གྱུར་ཏེ། བྱང་ཆུབ་སེམས་དཔའ་འཇམ་དཔལ་དབྱངས་གཙོ་བོར་གྱུར་པའོ། །དུས་དེའི་ཚེ་རྒྱལ་
པོ་གསལ་རྒྱལ་གྱིས་རང་གི་ཡབ་ཀྱི་དུས་མཆོད་བྱ་བའི་ཕྱིར་བཅོམ་ལྡན་འདས་ལ་གདུགས་ཚོད་གསོལ་བར་ཕོ་བྲང་དུ་གདན་དྲངས་སོ། །རང་ཉིད་ཀྱིས་བསུས་ཏེ་ཞལ་ཟས་བླ་ན་མེད་
པའི་རོ་མཆོག་དང་ལྡན་པ་རྒྱ་ཆེན་པོ་བཤམས། བྱང་ཆུབ་སེམས་དཔའ་རྣམས་ཀྱང་ཐབས་ཅིག་ཏུ་གདན་དྲངས་ཤིང་ཕོ་བྲང་གི་བྲམ་ཟེ་དང༌། རིག་བྱེད་མཁས་པ་རྣམས་ཀྱང་
དུས་སྟོན་ལ་མགྲོན་དུ་གཉེར་རོ། །དེ་དག་ཐམས་ཅད་ཀྱིས་ཀྱང་བཅོམ་ལྡན་འདས་རང་རང་གིས་གནས་སུ་དུས་སྟོན་གསོལ་བར་འདོད་པ་ན། བཅོམ་ལྡན་འདས་ཀྱིས་འཇམ་དཔལ་
དབྱངས་ལ་བཀའ་སྩལ་པ། ཁྱོད་ཀྱིས་བྱང་ཆུབ་སེམས་དཔའ་རྣམས་དང༌། དགྲ་བཅོམ་པ་རྣམས་ལ་སྦྱིན་པ་དག་གི་ཁྱིམ་སོ་སོར་དུས་སྟོན་སྤྱོད་པར་བྱེད་དུ་ཆུ་གཅིག་གསུང་ངོ་

66-1-386b

ཀུན་དགའ་བོ་ནི། །སྔ་ལོགས་ཤིག་ནས་གཞན་ཞིག་ཏུ་ཕྱིན་ནས་དུས་སྟོན་དེར་མ་འདུས་པ་ལས་རེ་ཞིག་ན་གནས་བརྟན་དང༌། སློབ་དཔོན་གཞན་མེད་པར་རང་ཉིད་གཅིག་པུར་འོངས་པ་
ན་གདུགས་ཚོད་ཡོལ་བས་ལྷུང་བཟེད་ཐོགས་ཏེ་བསོད་སྙོམས་ལ་ཁྱིམ་ནས་ཁྱིམ་དུ་རྒྱུ་བ་ན་འདི་སྙམ་དུ་སེམས་ཏེ། བདག་གིས་ཅི་ནས་ཀྱང་སྦྱིན་བདག་མཆོག་གམ་དམན་པ་ཡང་རུང་
སྟེ༑ རྒྱལ་རིགས་དང༌། གདོལ་བའི་རིགས་སོགས་གཙང་བ་དང༌། སྨད་པ་མཐའ་དག་སྙོམས་པར་སེམས་པས། སྦྱིན་པ་པོ་མཐའ་དག་གི་དགེ་བ་དཔག་ཏུ་མེད་པ་རྫོགས་པར་བྱའོ། །
ཅིའི་ཕྱིར་ན། བཅོམ་ལྡན་འདས་ཀྱིས་འོད་སྲུང་ཆེན་པོ་དང༌། རབ་འབྱོར་ལ་འདི་སྐད་ཅེས་ཉན་ཐོས་ཆེན་པོ་ཁྱེད་ཅག་གིས་སེམས་མི་སྙོམས་པ་མ་བྱེད་ཅིག་ཅེས་ནན་ཏར་ཟློག་པར་མཛད་
པས་སོ༑ ༑ཞེས་སངས་རྒྱས་ཀྱི་དགོངས་པ་ལ་བརྟེན་ཏེ་སེམས་ཀྱི་སྒྲིབ་པ་བསལ་ཏེ་ཐེ་ཚོམ་དང་སྨད་པར་འགྱུར་བའི་གནས་སྤངས་ཏེ་ལམ་སྲང་མཐར་གྱིས་བགྲོད་ནས་ཕོ་བྲང་གི་སྒོར་
སླེབ་པ་ན་གཟུགས་དྲང་པོར་བསྲངས་ཏེ་དྲན་པ་མངོན་དུ་བྱས་ནས་སློང་བའི་སྤྱོད་ལམ་ཞི་བས་རྒྱུ་བའི་ཚེ་སྨད་ཚོང་མའི་སྒོ་ཁང་དུ་སླེབ་པ་ན། སྒྱུ་མའི་གཡོ་ཐབས་ཀྱི་འཕྲུལ་ཅན་མ་ཏིངྒ་དང་
ཕྲད་པ་ན་དེས་ཀ་པི་ལ་ཞེས་བྱེ་བའི་ཚངས་པའི་རིག་སྔགས་བཏབ་བས་ཀུན་དགའ་བོ་རང་དབང་མེད་པར་རིག་སྔགས་ཀྱིས་གཟིར་ཏེ་རྗེས་སུ་འབྲངས་ནས་ཁང་པར་སླེབ་པ་ན་ནོམ་ཉུག་

66-1-387a

བྱེད་པར་བརྩམས་ཤིང༌། མི་ཚངས་པར་སྤྱོད་པར་བྱེད་པ་ན། བཅོམ་ལྡན་འདས་ཀྱིས་ཀུན་དགའ་བོ་སྒྱུ་མའི་སྔགས་རྫས་ཀྱིས་གཟིར་བ་མངོན་པར་མཁྱེན་ནས་ལ་
འུར་ཞལ་ཟས་གསོལ་ཏེ་ཕྱིར་གཤེགས་སོ། །དེའི་ཚེ་རྒྱལ་པོ་དང༌། བློན་པོ་དང༌། ཁྱིམ་བདག་དང༌། རྗེའུ་རིགས་རྣམས་འདུས་ཏེ་བཅོམ་ལྡན་འདས་ལས་ཆོས་ཉན་པའི་ཕྱིར་སླད་ཀྱིས་
འབྲངས་པ་ན། བཅོམ་ལྡན་འདས་ཀྱི་སྤྱི་བོའི་གཙུག་ནས་འཇིགས་པ་མེད་པའི་ནོར་བུ་བརྒྱ་པ་ཞེས་བྱ་བའི་འོད་ཟེར་སྤྲོས་པའི་རྩེ་མོར་པདྨ་འདབ་མ་སྟོང་དང་ལྡན་པ་ཞིག་བྱུང་བ་ལ་
སངས་རྒྱས་ཀྱི་སྤྲུལ་པའི་གཟུགས་སྐྱིལ་ཀྲུང་གིས་བཞུགས་པས་གསང་སྔགས་ཀྱི་ཚིགས་བཀའ་སྩལ་ཏོ། །དེ་ནས་བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཁྱོད་ཀྱིས་
རིག་སྔགས་འདིས་ཀུན་དགའ་བོ་བསྐྱབ་པར་གྱིས་ལ་སྒྱུ་མའི་སྔགས་རྫས་འཇིག་པར་གྱིས་ཤིག་གསུངས་པ་དང༌། འཇམ་དཔལ་གྱིས་བཀའ་ཇི་ལྟ་བ་བཞིན་བགྱིས་པས། མ་ཏིངྒ་
དང་ཀུན་དགའ་བོ་ཡང་འཇམ་དཔལ་གྱི་སླད་བཞིན་བཅོམ་ལྡན་འདས་ག་ལ་བར་འོངས་པ་དང༌། ཀུན་དགའ་བོས་བཅོམ་ལྡན་འདས་མཐོང་བ་དང་ཕྱག་འཚལ་ཏེ་མཆི་མ་བླགས་
ནས་ཇི་ལྟར་ན། བདག་སྔོན་ནས་མང་དུ་ཐོས་པ་ལགས་ནའང་རྟོགས་པའི་ཆོས་ཀྱི་རོམ་མྱོང་སྙམ་དུ་འགྱོད་པས་གདུངས་བཞིན་དུ་གུས་པ་ཆེན་པོས་ནན་ཏར་གསོལ་པ། ཕྱོགས་

66-1-387b

བཅུའི་དེ་བཞིན་གཤེགས་པ་རྣམས་ཀྱི་བྱང་ཆུབ་མངོན་དུ་མཛད་པའི་ཞི་ལྷག་གི་ཏིང་ངེ་འཛིན་ཕུལ་དུ་བྱུང་བ་བདེ་བླག་ཏུ་འཐོབ་པའི་ཐབས་བཤད་དུ་གསོལ་ཞེས་ཞུས་པ་དང༌། དེའི་ཚེ་
གངྒཱའི་ཀླུང་གི་བྱེ་མ་སྙེད་ཀྱི་བྱང་ཆུབ་སེམས་དཔའ་དང༌། གཞན་ཡང་ཕྱོགས་བཅུའི་ཉན་ཐོས་ཆེན་པོ་དང༌། རང་སངས་རྒྱས་ཀྱི་རིགས་ལ་ཞུགས་པ་མང་པོ་དག་ཀྱང་ཆོས་སྟོན་པ་ཉན་པར་
འདོད་པས་མཆིས་ཤིང༌། རྣ་བ་བླགས་ཏེ་ཅང་མི་སྨྲ་བར་འཁོད་དོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་བདག་དང་རིགས་གཅིག་པ་ལགས་ཏེ། སྔོན་ཆད་ཁྱོད་
ཀྱིས་ཁོ་བོའི་བསྟན་པའི་ཚུལ་ལ་ལེགས་པ་ཅི་ཞིག་མཐོང་ནས་དྲིན་དང་ལྡན་ཞིང་སྙིང་དུ་སྡུག་པ་དང་ཕངས་པ་དག་བོར་ནས་རབ་ཏུ་བྱུང་བར་གྱུར། ཀུན་དགའ་བོས་གསོལ་པ། ཁོ་བོས་
བཅོམ་ལྡན་འདས་ཀྱིས་མཚན་སུམ་ཅུ་རྩ་གཉིས་ཀྱིས་སྤྲས་པ་ངོ་མཚར་ཞིང་དག་ཅིང་གསལ་བ་གཞན་ལས་ཁྱད་པར་དུ་འཕགས་པ་མཐོང་ནས་རྟག་ཏུ་འདི་ལྟར་སེམས་ལགས་ཏེ། བཻ་ཌཱུཪྱ་ལྟར་
རྣམ་པར་དག་པའི་སྐུའི་བཀོད་པ་འདི་ནི། འདོད་པ་དང་སྲེད་པའི་ཟག་པ་དང་འདྲེས་པ་མ་ཡིན་ཏེ། ཅིའི་ཕྱིར་ཞེ་ན། འདོད་པ་དང་སྲེད་པ་ནི། དྲི་མ་དང་སྙིགས་མ་མི་གཙང་བས་སྦྲེལ་པ།
ཁུ་ཁྲག་འདྲེས་པ་ལས་ནི། ངོ་མཚར་ཞིང་ཁྱད་པར་དུ་འཕགས་པ་གསེར་བཙོ་མ་ལྟ་བུར་དག་ཅིང་གསལ་བའི་སྐུའི་བཀོད་པ་དེ་ལྟ་བུ་འཁྲུངས་པར་མི་རིགས་སོ། །དེ་བས་ན། རྒྱུ་འདི་

66-1-388a

སེམས་གུས་པས་དད་ཅིང་སྐྲ་བྲེགས་ཏེ་ཁྱོད་ཀྱི་རྗེས་སུ་རབ་ཏུ་བྱུང་བ་ལགས། བཅོམ་ལྡན་འདས་ཀྱིས་བཀའ་སྩལ་པ། ལེགས་སོ། །ཀུན་དགའ་བོ། ཁྱེད་ཅག་
གིས་འདི་ལྟར་བལྟ་སྟེ། ཐོག་མ་མེད་པ་ནས་སྐྱེ་འཆི་གཅིག་ནས་གཅིག་ཏུ་བརྒྱུད་པས་འཁོར་བ་ན་རང་གི་དེ་ཁོ་ན་ཉིད་དག་ཅིང་འོད་གསལ་བ་རྟག་ཏུ་གནས་པ་མ་རྟོགས་པས་མངོན་
ཞེ་ན་ཉེ་བར་བླངས་ཏེ། འདོད་པ་འདི་ནི། གསོག་འབའ་ཞིག་པས་ན་ཀུན་ཏུ་བརྒྱུད་མར་འཁོར་ཞིང་འཕྱན་ཏོ། །ཁྱོད་ད་སྟེ་བླ་ན་མེད་པའི་བྱང་ཆུབ་དོན་དམ་པའི་དེ་ཁོ་ན་ཉིད་ནན་
ཏན་དུ་ཚོལ་བར་སེམས་ན། རྣམ་པར་དག་པའི་ཡིད་ཀྱིས་ལན་སྨྲོས་ཤིག །ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་བགྲོད་པ་གཅིག་པའི་དབུ་མའི་ལམ་འདི་ས་སྐྱེ་འཆི་
བརྒལ་བ་སྟེ། སེམས་དང་ངག་དབུ་མའི་ལམ་དུ་གནས་པའི་ཕྱིར་རོ། །མཐར་ཐུག་པའི་བར་གྱིས་དང་ལམ་ལ་གནས་པ་ཐམས་ཅད་ཀྱང་དབུ་མའི་ལམ་འདི་ལས་རྣམ་པ་གཞན་དུ་
འདྲེན་པ་མ་མཆིས་སོ། །ཀུན་དགའ་བོ། ཁོ་བོས་ཁྱོད་ལ་དྲི་བར་བྱ་སྟེ། ཁྱོད་ཀྱིས་དང་པོར་དེ་བཞིན་གཤེགས་པའི་སྐུ་མཚན་སུམ་ཅུ་རྩ་གཉིས་ལ་སེམས་ཅན། ཇི་ལྟར་ན་མཚན་བཟང་
པོར་བལྟ་བར་བྱ། གང་གིས་ན་བལྟ་བར་བྱ། ཀུན་དགའ་བོས་གསོལ་བ། སྟོན་པ། ཁོ་བོས་མིག་དང་ཡིད་ཀྱིས་མཐོང་ཞིང་འདོད་པ་སྟེ། མིག་གིས་གསལ་བར་བཅོམ་ལྡན་

66-1-388b

འདས་ཀྱི་སྐུ་ཁྱད་པར་དུ་འཕགས་པ་མཐོང་བ་ལས་ཡིད་ཀྱིས་མངོན་པར་འདོད་པ་ལགས་སོ། །དེ་ལྟར་ན་བདག་གིས་སྐྱེ་འཆི་སྤངས་པར་འཁུམས་ལགས་སོ། །བཅོམ་ལྡན་འདས་ཀྱིས་
ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་མིག་གིས་མཐོང་ཞིང་ཡིད་ཀྱིས་འདོད་ན། མིག་དང་ཡིད་གང་ལ་གནས་པ་མ་ཤེས་ན་ཉོན་མོངས་དང་སྡུག་བསྔལ་སྤང་བར་མི་ནུས་ཏེ། དཔེར་
ན༑ རྒྱལ་པོ་འགའ་ཞིག་ཆོམ་པོ་བ་འོངས་པ་དམག་གིས་བཟློག་པར་འདོད་པ་ན་དམག་གི་དཔུང་དེས་ཀྱང་ཆོམ་པོ་པ་གང་དུ་གནས་པ་ཤེས་པར་བྱ་དགོས་པ་བཞིན་ནོ། །མིག་དང་ཡིད་
དག་ཉིད་ཀྱིས་འཁོར་བར་བསྡམས་པ་སྟེ། མིག་དང་ཡིད་དག་ཉིད་གང་དུ་གནས་པ་ཁྱོད་ལ་དྲི་བར་བྱའོ། །ཀུན་དགའ་བོས་གསོལ་པ། སྟོན་པ། འཁོར་བའི་སེམས་ཅན་ཐམས་ཅད་སེམས་
ཅན་དུ་གདགས་པའི་རྣམ་གྲངས་བཅུས་བསྡུས་པ་སོ་སོ་བ་ཉིད་ནའང་དེ་དག་ཐམས་ཅད་ཀྱིས་རྣམ་པར་ཤེས་པ་ལུས་ཀྱི་ནང་དུ་གནས་པར་བལྟའོ། །བཅོམ་ལྡན་འདས་ཀྱི་སྤྱན་མཐོན་
མཐིང་པདྨ་ལྟ་བུ་ཡང་ཞལ་གྱི་དཀྱིལ་འཁོར་དུ་མཆིས་པར་བལྟའོ། །བདག་གི་ཡུལ་བཞི་འཛིན་པའི་དབང་པོ་གཟུགས་ཅན་དྭངས་པ་བཞི་ནི། བདག་གི་གཟུགས་ཉིད་ལ་གནས་ཏེ།
བདག་གི་རྣམ་པར་ཤེས་པ་ནི། ལུས་ཀྱི་ནང་དུ་གནས་པར་བལྟ་ལགས་སོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ད་ལྟ་ཁྱོད་སངས་རྒྱས་ཀྱི་ཆོས་ཀྱི་འདུན་སར་

66-1-389a

གནས་པ་ན་རྒྱལ་བྱེད་ཀྱི་ཚལ་གང་དུ་གནས་པར་བལྟ། ཀུན་དགའ་བོས་གསོལ་པ། སྟོན་པ། ཆོས་ཀྱི་འདུན་ས་རྣམ་པར་དག་པའི་ཀུན་དགའ་ར་བ་འདི་ནི།
མགོན་མེད་ཟས་སྦྱིན་གྱི་གནས་ལགས་ཏེ། རྒྱལ་བྱེད་ཀྱི་ཚལ་ནི། ཕྱི་ལོགས་སུ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། ཁྱོད་ཀྱིས་ཆོས་ཀྱི་འདུན་ས་
འདིར་ཇེ་ཅི་ཞིག་མཐོང༌། ཀུན་དགའ་བོས་གསོལ་པ། སྟོན་པ། བདག་གིས་ཇེ་བཅོམ་ལྡན་འདས་དང༌། དེ་ནས་དགེ་འདུན་དང༌། ཕྱི་ལོགས་སུ་ཀུན་དགའ་ར་བ་ཚལ་དང་བཅས་པ་
མཐོང་ངོ༌། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ། ཇི་ལྟར་ན། ཁྱོད་ཀྱིས་ཀུན་དགའ་ར་བ་ཚལ་དང་བཅས་པ་མཐོང་བ་ཡིན། ཀུན་དགའ་བོས་
གསོལ་པ། སྟོན་པ། ཀུན་དགའ་ར་བ་གསེང་ཡབ་དང༌། མཐོང་རྒྱ་ཆེ་བ་འདིའི་ནང་དུ་བདག་གནས་བཞིན་དུ་མཐོང་ངོ༌། །དེའི་ཚེ་བཅོམ་ལྡན་འདས་ཀྱིས་ཕྱག་གསེར་གྱི་མདོག་ཅན་
བརྐྱང་ཀྱི་འཁོར་འདུས་པའི་ནང་ནས་ཀུན་དགའ་བོའི་སྤྱི་བོར་བཞག་སྟེ་འཁོར་འདུས་པ་རྣམས་ལ་བཀའ་སྩལ་པ། སངས་རྒྱས་ཐམས་ཅད་ཀྱི་གཙུག་ཏོར་དཔའ་བར་འགྲོ་བའི་རྒྱལ་པོ་སྤྱོད་
པ་ཐམས་ཅད་ཡོངས་སུ་རྫོགས་པ་ཞེས་བྱ་བའི་ཏིང་ངེ་འཛིན་ཡོད་དེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ངོ་མཚར་རྨད་དུ་བྱུང་བའི་ལམ་འདི་ཉིད་དང༌། སྒོ་འདི་ཉིད་ནས་

66-1-389b

མངོན་པར་གཤེགས་པ་ཡིན་ནོ། །ཁྱོད་ཀྱིས་ལེགས་པར་ཉོན་ཅིག་གསུངས་པས། ཀུན་དགའ་བོས་ཕྱག་འཚལ་ཏེ་གུས་པས་འདུད་ཅིང་འདུག་གོ །བཅོམ་ལྡན་འདས་ཀྱིས་བཀའ་སྩལ་
པ༑ ཁྱོད་ཀྱིས་ཀུན་དགའ་ར་བ་གསེང་ཡབ་དང༌། མཐོང་རྒྱ་ཆེ་བ་འདིའི་ནང་དུ་གནས་བཞིན་དུ་ཕྱིའི་ཀུན་དགའ་ར་བ་ནགས་ཚལ་དང་བཅས་པ་མཐོང་བར་སྨྲ་ན། ཅི་སེམས་ཅན་འགའ་
ཞིག་འདིར་གནས་བཞིན་དུ་དེ་བཞིན་གཤེགས་པ་མ་མཐོང་བར་ཀུན་དགའ་ར་བའི་ཕྱི་ལོགས་མཐོང་བ་ལྟ་མཆིས་སམ། ཀུན་དགའ་བོས་གསོལ་པ། སྟོན་པ། སེམས་ཅན་འགའ་
ཞིག་འདིར་གནས་བཞིན་དུ་དེ་བཞིན་གཤེགས་པ་མ་མཐོང་བར་ཀུན་དགའ་ར་བའི་ཕྱི་ལོགས་མཐོང་བ་འགའ་ཡང་མ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་
བོ༑ ཁྱོད་ཉིད་དེ་ཁོ་ན་ཡིན་ཏེ། ཁྱོད་ཀྱིས་རྣམ་པར་ཤེས་པ་གསལ་བ་ཉིད་ན་ཐམས་ཅད་གསལ་བར་རིགས་ཏེ། ཁྱོད་ཀྱི་རྣམ་པར་ཤེས་པ་གསལ་བ་ལུས་ཀྱི་ནང་ན་ལྟ་མཆིས་སམ། དེ་
ལྟ་ན་ལུས་ཀྱི་ནང་ཉིད་གསལ་བར་རིགས་ན། སེམས་ཅན་གྱི་ནང་ན་འགའ་ཞིག་ཐོག་མར་ཤེས་པས་ལུས་ཀྱི་ནང་གསལ་བར་བྱས་ནས་གཟོད་ཕྱིའི་ཡོ་བྱད་གསལ་བར་བྱེད་པ་འགའ་
མཆིས་སམ། ཇི་ལྟར་ན། སྙིང༌། མཆིན་པ། མཆེར་བ། ཕོ་བ་ལྟ་ཞོག །སེན་མོ་དང༌། སྐྲའི་ཁམས་དང༌། ཆུ་རྒྱུས་དང༌། རྩ་རྒྱུ་ས་གཡོ་བ་ཡང་མི་གསལ་བར་སྣང་བཞིན་དུ་ཤེས་པ་

66-1-390a

ཉིད་གསལ་བར་འགྱུར། ཇི་ལྟར་ན། དེ་དག་གསལ་བར་མི་འགྱུར། དེས་ན། ངེས་པར་ནང་གསལ་བ་ཉིད་མ་ཡིན་ན། ཕྱི་གསལ་བ་ཉིད་དུ་ལྟ་ག་ལ་འགྱུར།
དེས་ན། འདི་ལྟར་རྟོགས་པར་བྱ་སྟེ། ཁྱོད་ཀྱིས་རྣམ་པར་ཤེས་པ་གསལ་ཞིང་རིག་པ་ལུས་ཀྱི་ནང་དུ་ཡོད་པར་སྨྲས་པ་ནི། གནས་མེད་པའོ། །ཀུན་དགའ་བོས་ཕྱག་འཚལ་ཏེ་བཅོམ་
ལྡན་འདས་ལ་གསོལ་པ། བདག་གིས་བཅོམ་ལྡན་འདས་ལ་ཆོས་ཀྱི་དབྱིངས་འདི་འཚལ་བ་ལྟར་ན། གདོན་མི་ཟ་བར་རྣམ་པར་ཤེས་པ་ནི། ལུས་ཀྱི་ཕྱི་ན་གནས་པར་འཁུམས་ལགས་ཏེ།
ཅིའི་སླད་དུ་ན། དཔེར་ན། ཁང་པའི་ཕུག་ཏུ་སྦར་བའི་སྒྲོན་མེ་ནང་གསལ་བ་ཉིད་ཀྱིས་སྒོ་ནས་ཁྱམས་ཆེར་གསལ་བར་བྱེད་དོ། །སེམས་ཅན་ཐམས་ཅད་ཀྱིས་ནང་གི་བདག་ཉིད་མི་
གསལ་བར་ལུས་ཀྱི་ཕྱི་རོལ་གསལ་བ་འདི་ཡང་མར་མེའི་འོད་ཀྱིས་ཕྱིའི་དངོས་པོ་གསལ་བར་བྱེད་ཀྱི་ནང་གི་དངོས་པོ་མ་ཡིན་པ་བཞིན་ནོ། །འདི་ནི། ངེས་པར་འདི་ལྟ་སྟེ། གདོན་མི་
ཟ་བར་སྟོན་པའི་དགོངས་པ་ལ་འབབ་པར་འགྱུར་བ་ཁོ་ན་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་གང་ངའི་རྗེས་སུ་འབྲངས་ཏེ་མཉན་ཡོད་ནས་ཁམ་གྱི་
ཟས་བསོད་སྙོམས་ལ་རྒྱུ་བས་རྒྱལ་བྱེད་ཀྱི་ཚལ་དུ་ཟས་སྤངས་པའི་དགེ་སློང་ལ་ལྟོས་ཤིག །ཅི་གཅིག་གིས་འཚལ་མ་འཚལ་བས་ཐམས་ཅད་འགྲངས་པར་འགྱུར་ལགས་སམ།

66-1-390b

ཀུན་དགའ་བོས་གསོལ་པ། སྟོན་པ། དེ་ལྟར་མ་ལགས་སོ། །ཅིའི་སླད་དུ་ན། དགེ་སློང་འདི་དག་དགེ་སློང་ཉིད་དུ་མཚུངས་ནའང་ལུས་དང་སྲོག་ཐ་དད་པ་ལགས་པས་ཇི་ལྟར་ན། གཅིག་
གིས་འཚལ་མ་འཚལ་བས་ཐམས་ཅད་འགྲངས་པར་འགྱུར། བཅོམ་ལྡན་འདས་ཀྱིས་བཀའ་སྩལ་པ། རྣམ་པར་ཤེས་པ་གསལ་ཞིང་རིག་པ་ཕྱི་རོལ་ཏུ་མཆིས་ན་ལུས་དང་སེམས་ཐ་དད་
པས་འབྲེལ་བ་མེད་པར་འགྱུར་ལ། སེམས་ཉིད་ཀྱིས་མཐོང་བ་ན་ལུས་ཀྱིས་མྱོང་བར་མི་འགྱུར་ལ། ལུས་ཉིད་ཀྱིས་མྱོང་བ་ན་སེམས་ཀྱིས་རྟོགས་པར་མི་འགྱུར་རོ། །བཅོམ་ལྡན་འདས་
ཀྱི་ཕྱག་ཤིང་བལ་ལྟར་འཇམ་པ་འདི་མཐོང་ན་ཁྱོད་ཀྱི་སེམས་བྱེ་བྲག་ཕྱེད་པར་འགྱུར་རམ། ཀུན་དགའ་བོས་གསོལ་པ། སྟོན་པ། དེ་ལྟར་ལགས་སོ། །བཅོམ་ལྡན་འདས་ཀྱིས་བཀའ་
སྩལ་པ༑ དེ་ལྟར་ན། རྣམ་པར་ཤེས་པ་ཇི་ལྟར་ཕྱི་རོལ་ཏུ་མཆིས་ཞེས་བྱ། དེས་ན། འདི་ལྟར་རྟོགས་པར་བྱ་སྟེ། ཁྱོད་ཀྱིས་རྣམ་པར་ཤེས་པ་ལུས་ཀྱི་ཕྱི་རོལ་ཏུ་གནས་པར་སྨྲས་པ་འདི་
ནི༑ གནས་མེད་པའོ། །ཀུན་དགའ་བོས་གསོལ་པ། སྟོན་པས་བཀའ་སྩལ་པ་ལྟར་ན། ལུས་ཀྱི་ནང་ཉིད་གསལ་བ་མ་ཡིན་པས་ན་སེམས་ནང་དུ་མི་གནས་ལ། ལུས་སེམས་ཕན་
ཚུན་དུ་འབྲེལ་ཞིང་མི་འབྲལ་བས་ན། སེམས་ལུས་ཀྱི་ཕྱི་རོལ་དུ་ཡང་མ་མཆིས་ཏེ། བདག་གིས་འཚལ་བ་ལྟར་ན། གནས་པའི་གནས་གཅིག་མཆིས་ལགས་སོ། །བཅོམ་ལྡན་འདས་

66-1-391a

ཀྱིས་བཀའ་སྩལ་པ། གང་དུ་གནས་པར་བལྟ། ཀུན་དགའ་བོས་གསོལ་པ། ཤེས་པ་གསལ་ཞིང་རིག་པ་ནང་དུ་ཡང་མ་ཡིན་ཀྱང་ཕྱི་རོལ་མཐོང་ནུས་པ་
ལས་ན། བདག་གིས་འཚལ་བ་ལྟར་ན། ཁམས་ཀྱི་ནང་དུ་གབ་པ་སྟེ། དཔེར་ན། འགའ་ཞིག་གིས་བཻ་ཌཱུ་ཪྱའི་ཀོང་བུ་མིག་གཉིས་ལ་བཀབ་པར་གྱུར་ཀྱང་སྣང་ཡུལ་ལ་སྒྲིབ་
པ་མེད་པ་བཞིན་དུ་དབང་པོ་དེས་མཐོང་བར་གྱུར་ལ་བྱེ་བྲག་ཕྱེད་པར་འགྱུར་རོ། །རྣམ་པར་ཤེས་པ་གསལ་ཞིང་རིག་པ་ལུས་ཀྱི་ནང་གསལ་བ་མ་ཡིན་པས་ན་ཁམས་ཀྱི་ནང་དུ་
གནས་ཤིང༌། ཕྱི་རོལ་རྣམ་པར་གསལ་བར་བྱེད་པ་ལ་མི་སྒྲིབ་པས་ན། དབང་པོའི་སྤུབས་ན་གབ་ཅིང་གནས་སོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་སྨྲས་པ་ལྟར་
མིག་གི་དབང་པོའི་སྦུབས་སུ་བཻ་ཌཱུཪྱའི་ཀོང་བུ་མཆིས་ན། འོན་ཏེ་མི་འགའ་ཞིག་བཻ་ཌཱུཪྱའི་ཀོང་བུས་མིག་འགེབས་བཞིན་བལྟ་བ་ན་རི་ཀླུང་མཐའ་དག་མཐོང་བས་ཅི་བཻ་ཌཱུཪྱའི་ཀོང་
བུ་ཉིད་མཐོང་བར་འགྱུར་རམ་མི་འགྱུར། ཀུན་དགའ་བོས་གསོལ་པ། དེ་ལྟར་ལགས་ཏེ། བཻ་ཌཱུཪྱ་ཉིད་ཀྱང་མཐོང་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། སེམས་བཻ་
ཌཱུཪྱའི་ཀོང་བུ་དང་མཚུངས་པ་ལྟ་ན། རི་ཀླུང་མཐའ་དག་མཐོང་བ་བཞིན་དུ་མིག་ཉིད་ཀྱང་ཅིའི་ཕྱིར་མི་མཐོང༌། གལ་ཏེ་མིག་ཉིད་ཀྱང་མཐོང་ན་ནི། མིག་ཉིད་ཡུལ་དུ་འགྱུར་ཏེ། འབྲེལ་

66-1-391b

བ་མེད་པར་འགྱུར་རོ། །མིག་ཉིད་མི་མཐོང་ན་ནི། ཇི་ལྟར་ན་དབང་པོའི་སྤུབས་སུ་གནས་ཤིང་བཻ་ཌཱུཪྱའི་ཀོང་བུ་དང་མཚུངས་པར་འགྱུར། དེས་ན། འདི་ལྟར་རྟོགས་པར་བྱ་སྟེ། ཁྱོད་ཀྱིས་
རྣམ་པར་ཤེས་པ་གསལ་ཞིང་རིག་པ་ཁམས་ཀྱི་ནང་དུ་གནས་ཤིང་བཻ་ཌཱུཪྱའི་ཀོང་བུ་དང་མཚུངས་པར་སྨྲས་པ་འདི་ནི། གནས་མེད་དོ། །ཀུན་དགའ་བོས་གསོལ་པ། བཅོམ་ལྡན་
འདས། བདག་གིས་ཡང་འདི་ལྟར་སེམས་ཏེ། སེམས་ཅན་གྱི་ལུས་དོན་དང་སྣོད་ནང་ན་གནས་ཤིང༌། སྒོ་དང་སྦུབས་ནི། ཕྱི་རོལ་དུ་མཆིས་ལ་ནང་ན་གནས་པས་མུན་པར་རེད་ལ།
ཕྱི་ན་གནས་པས་གསལ་བ་སྟེ། བདག་གིས་བཅོམ་ལྡན་འདས་ཀྱི་ཐད་ནས་མིག་ཕྱེ་སྟེ་བལྟས་པའི་ཚེ་གསལ་བར་མཐོང་བ་ཉིད་ལ་ཕྱི་རོལ་གསལ་བར་བསྙད་ལ། མིག་བཙུམས་པ་
ན་མུན་པ་མཐོང་བ་ཉིད་ལ་ནང་གསལ་བར་བསྙད་པ་སྟེ། ཅི་འདི་ལྟ་བུ་ཡིན་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། མིག་བཙུམས་པས་མུན་པ་མཐོང་བ་ན་མུན་པའི་ཁམས་
དང་མིག་འཕྲད་དམ། མ་འཕྲད་པ་ཞིག་ཡིན་གྲང༌། འོན་ཏེ་འཕྲད་ན་ནི། མུན་པ་ཉིད་མིག་གི་མདུན་རོལ་དུ་སྣང་བར་འགྱུར་བས་ཇི་ལྟར་ན་ནང་དུ་གནས་པར་འགྱུར། ཅི་སྟེ་ནང་དུ་གནས་ན་
ནི༑ དེའི་ཚེ། མུན་པ་འཐུག་པོའི་ཕུག་ཉི་མ་དང་ཟླ་བ་དང་མར་མེའི་སྣང་བ་མི་འཇུག་པའི་མུན་བདེ་ཉིད་ཀྱང་ཁྱོད་ཀྱི་ནང་རོལ་དང་འདྲ་བ་ཉིད་དུ་འགྱུར། གལ་ཏེ་མ་འཕྲད་ན་ནི། ཇི་ལྟར་

66-1-392a

ན་མཐོང་བར་འགྱུར། ཕྱི་རོལ་མཐོང་བ་དང་བྲལ་བས་ན། ནང་གི་བདག་ཉིད་འཕྲད་པས་གྲུབ་པ་མིག་བཙུམས་པས་མུན་པ་མཐོང་བས་ལུས་ཀྱི་ནང་མཐོང་བར་
བསྙད་ལ། མིག་ཕྱེ་བའི་ཚེ་སྣང་བ་མཐོང་ན། ཅིའི་ཕྱིར་བྱད་བཞིན་མི་མཐོང་བར་འགྱུར། བཞིན་མི་མཐོང་བ་ཞིག་ན། ནང་བདག་ཉིད་དང་འཕྲད་པར་འགྱུར་བ་མི་འཐད་དོ། །བཞིན་
མཐོང་བ་ཉིད་ན་རྣམ་ཤེས་གསལ་ཞིང་རིག་པ་མིག་གི་ཁམས་དང་བཅས་པ་ཕྱི་རོལ་གྱི་བར་སྣང་ཉིད་དུ་འགྱུར་གྱི་ནང་གི་བདག་ཉིད་དུ་མི་འབྲེལ་བར་འགྱུར་རོ། །འོན་ཏེ་ཕྱི་རོལ་གྱི་བར་
སྣང་ན་ཡོད་པ་ཞིག་ན། རང་གི་ལུས་དང་མི་འབྲེལ་བར་འགྱུར་ལ། བཅོམ་ལྡན་འདས་ཀྱིས་ཀྱང་ཁྱོད་ཀྱི་བཞིན་མཐོང་བས་ཅི་ཁྱོད་ཀྱི་ལུས་དང་འབྲེལ་བར་འགྱུར་བ་ཞིག་གམ། ཁྱོད་
ཀྱིས་མིག་གིས་མཐོང་བ་ཙམ་དུ་འགྱུར་གྱི་ཁྱོད་ཉིད་ཀྱིས་ཅི་ཡང་མི་ཤེས་པར་འགྱུར་རོ། །ཅི་སྟེ་ཤེས་པ་དང་ཁྱོད་ཉིད་གཉིས་ཀས་ཤེས་པ་ཞིག་ན། རྒྱུད་གཉིས་སུ་ཐལ་བར་འགྱུར་ལ།
ཁྱོད་ཉིད་སངས་རྒྱས་པའི་ཚེ་ཡང་རྒྱུད་གཉིས་སུ་ཐལ་བར་འགྱུར་རོ། །དེས་ན་འདི་ལྟར་རྟོགས་པར་བྱ་སྟེ། ཁྱོད་ཀྱིས་མུན་པ་མཐོང་བ་ཉིད་ལས་ནང་གསལ་བར་བསྙད་པའོ། །ཞེས་སྨྲ་
བ་འདི་ནི། གནས་མེད་དོ། །ཀུན་དགའ་བོས་གསོལ་པ། བདག་གིས་བཅོམ་ལྡན་འདས་ཀྱིས་ཀུན་ཏུ་འཁོར་རྣམ་བཞི་ལ་བཀའ་སྩལ་པ་ཐོས་པ་ལས་ན་ཤེས་པ་ཡོད་པས་ན་ཤེས་བྱ་

66-1-392b

སྣ་ཚོགས་པ་ཡོད་ལ། ཤེས་བྱ་ཡོད་པས་ན་ཤེས་པ་སྣ་ཚོགས་པ་སྐྱེ་བར་གསུངས་པས་ན། བདག་གིས་འདི་ལྟར་སེམས་ཏེ། སེམས་ཀྱི་དངོས་པོ་འདི་ཉིད་ཀ་བདག་གི་སེམས་ཀྱི་རང་བཞིན་
ལགས་ཏེ། ཡུལ་དང་འཕྲད་པ་ན་སེམས་རྗེས་སུ་སྐྱེ་བ་ཞིག་ཁོ་ན་ཡིན་གྱི་ཕྱི་དང༌། ནང་དང༌། བར་ནའང་མེད་དོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་ཤེས་བྱ་ཡོད་པས་
ཤེས་པ་སྣ་ཚོགས་པ་འབྱུང་ལ་ཡུལ་དང་འཕྲད་པ་ན་སེམས་རྗེས་སུ་སྐྱེ་བར་སྨྲ་ན། དེ་ལྟ་ན་ཤེས་པ་དངོས་པོ་མེད་པ་ཉིད་ཀྱིས་ཇི་ལྟར་ཡུལ་དང་འཕྲད་པར་འགྱུར། ཅི་སྟེ་ཤེས་པ་དངོས་
པོ་མེད་པ་ཉིད་ཡུལ་དང་འཕྲད་པར་སྨྲ་ན། ཡུལ་བདུན་པ་དང༌། ཁམས་བཅུ་དགུ་པ་ཉིད་འཕྲད་པ་ཞིག་ཏུ་འགྱུར་ལ། དོན་འདི་ནི། མེད་པ་ཉིད་དོ། །འོན་ཏེ་ཤེས་པ་དང་དངོས་པོ་ཡོད་
པ་ཉིད་ན། ཁྱོད་ཀྱི་ལག་པས་རང་གི་ལུས་ལ་རེག་པ་ཉིད་ན་རྟོགས་པའི་སེམས་དེ་ནང་ནས་འབྱུང་བ་ཉིད་དམ། ཕྱི་རོལ་ནས་འཇུག་པ་ཞིག་ཡིན་གྲང༌། ནང་ནས་འབྱུང་བ་ཞིག་ན་ཡང་
ལུས་ཀྱི་ནང་ཉིད་གསལ་བར་འགྱུར་རོ། །འོན་ཏེ་ཕྱི་རོལ་ནས་འཇུག་པ་ཞིག་ན་སྔོན་དུ་རང་གི་བཞིན་གསལ་བར་འགྱུར་རོ། །ཀུན་དགའ་བོས་གསོལ་པ། མིག་ཉིད་ཀྱིས་མཐོང་བར་
འགྱུར་ལ། ཤེས་པས་ནི། རྟོགས་པར་འགྱུར་མོད་ཀྱི། མིག་ཉིད་ཀྱིས་མ་ཡིན་ལ། ཤེས་པ་ཁོ་ནས་མཐོང་བ་ཡང་གནས་མ་ཡིན་ནོ། །བཅོམ་ལྡན་འདས་ཀྱིས་བཀའ་སྩལ་

66-1-393a

པ༑ གལ་ཏེ་མིག་ཉིད་ཀྱིས་མཐོང་བར་ནུས་པ་ཉིད་ན། ཁྱོད་ཉིད་ཁང་པའི་ནང་དུ་འདུག་པའི་སྒོ་ཉིད་ཀྱིས་ཀྱང་མཐོང་བར་འགྱུར་རམ། ཤི་བའི་རོལ་ཡང་
མིག་གི་དབང་པོ་སྣང་བས་དེས་ཀྱང་མཐོང་བར་རིགས་ལ། དེས་ཀྱང་མཐོང་ན་ནི། ཇི་ལྟར་ཤི་བ་ཉིད་ཡིན། ཀུན་དགའ་བོ། གལ་ཏེ་རྣམ་པར་ཤེས་པ་གསལ་ཞིང་རིག་པ་དངོས་
བོར་སྨྲ་བ་ཉིད་ན། དངོས་པོ་ངོ་བོ་གཅིག་པ་ཞིག་གམ། འོན་ཏེ་དུ་མ་ཞིག་ཡིན་གྲང༌། ད་ལྟ་ཁྱོད་ཀྱི་ལུས་ལ་ཁྱབ་པ་ཉིད་དམ། མ་ཁྱབ་པའི་དངོས་པོ་ཞིག་ཡིན་གྲང༌། གལ་ཏེ་དངོས་
པོ་གཅིག་པ་ཞིག་ན། ལག་པས་ཡན་ལག་གཅིག་ལ་རེག་པ་ན་ཡན་ལག་བཞི་པོ་ཐམས་ཅད་ཀྱིས་མྱོང་བར་རིགས་ལ། ཐམས་ཅད་ཀྱིས་མྱོང་ན་ནི། རེག་པ་ཉིད་མི་འཐད་པར་འགྱུར་
རོ༑ ༑རེག་པ་ཡོད་ན་ནི། ངོ་བོ་གཅིག་པ་མི་འགྲུབ་བོ། །གལ་ཏེ་དུ་མ་ཞིག་ཡིན་ན་ནི། ཡང་གང་ཟག་རྒྱུད་དུ་མར་འགྱུར་ལ། དེ་ལྟ་ན་གང་ཞིག་ཁྱོད་ཀྱི་ཡིན་པར་འགྱུར། གལ་ཏེ་ཁྱབ་
པ་ཞིག་ཡིན་ན་ནི། སྔོན་དུ་རེག་པའི་ཚེ་བརྗོད་པ་དང་མཚུངས་ལ། གལ་ཏེ་མ་ཁྱབ་པ་ཞིག་ཡིན་ན་ནི། ཁྱོད་ཀྱིས་དུས་གཅིག་ཅར་མགོ་བོ་དང་རྐང་པ་ལ་རེག་པའི་ཚེ་མགོ་བོས་ནི། མྱོང་
བར་འགྱུར་ལ། རྐང་པས་ནི། མི་མྱོང་བར་འགྱུར་བ་ཞིག་ན་ཁྱོད་ཀྱི་འདི་མི་འཐད་པ་ཞིག་གོ །དེས་ན། འདི་ལྟར་རྟོགས་པར་བྱ་སྟེ། ཁྱོད་ཀྱིས་ཡུལ་དང་འཕྲད་པ་ན་སེམས་རྟེན་

66-1-393b

སུ་སྐྱེ་བར་སྨྲས་པ་འདི་ནི། གནས་མེད་དོ། །ཀུན་དགའ་བོས་གསོལ་པ། སྟོན་པ། བདག་གིས་བཅོམ་ལྡན་འདས་ཀྱིས་འཇམ་དཔལ་ལ་སོགས་པའི་རྒྱལ་བའི་སྲས་རྣམས་ལ་ཡང་དག་
པ་ཇི་ལྟ་བ་འཆད་པའི་ཚེ་སྟོན་པས་ཤེས་པ་ནང་ན་ཡང་མ་ཡིན། ཕྱི་རོལ་ན་ཡང་མ་ཡིན་ཞེས་ཀྱང་གསུངས་པ་ཐོས་པ་ལས་ན། བདག་གིས་འདི་ལྟ་བུ་བསམ་སྟེ། ནང་ན་གསལ་བར་བྱ་
བའང་མ་མཆིས་ལ། ཕྱི་རོལ་ཏུ་ཕན་ཚུན་གསལ་བ་ཡང་མ་མཆིས་ལ། ནང་དུ་གསལ་བར་བྱེད་པ་མ་མཆིས་པས་ནང་དུ་ཡོད་པར་མི་འགྲུབ་ལ། ལུས་སེམས་འབྲེལ་བས་ན་ཕྱི་རོལ་
ཏུ་ཡང་མི་འགྲུབ་པས། འདི་ལྟར་ན་ནང་དུ་ཡང་གསལ་བར་མ་མཆིས་པས་དབུས་ཉིད་ན་མཆིས་པར་འོས་སོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་དབུས་ཉིད་དུ་
སྨྲས་པ་དེ་དབུས་ཉིད་ཡིན་ན་གསལ་བར་གནས་པ་ཉིད་དུ་མངོན་པས་ན་ཁྱོད་ཀྱི་དབུས་ཉིད་གང་ཞིག་ན་མཆིས། གནས་ག་གེ་མོ་ཞིག་གམ། ལུས་ཉིད་ན་གནས་གྲང༌། ཁྱོད་ཀྱིས་དབུས་
ཉིད་སྟོན་ཅིག །གལ་ཏེ་ལུས་ཉིད་ནང་དུ་གནས་པ་ལྟ་ན། དེ་བས་ན་ལོགས་ཤིག་ཏུ་གནས་པས་དབུས་ཉིད་མ་ཡིན་ཏེ། དབུས་ཉིད་ཀྱི་ནང་དུ་ན་ལུས་ཀྱི་ནང་དུ་གནས་པ་དང་མཚུངས་
པ་ཉིད་དོ། །འོན་ཏེ་གནས་ཤིག་ན་ཡོད་ན་ནི། དྲང་ཐིག་ཡོད་པ་ཞིག་གམ། དྲང་ཐིག་མེད་པ་ཞིག་གྲང༌། དྲང་ཐིག་མེད་པ་ཞིག་ན། གཏན་ནས་མེད་པ་དང་མཚུངས་སོ། །ཡོད་ན་

66-1-394a

ནི༑ ཡང་དྲང་ཐིག་མ་ངེས་པ་ཉིད་དེ། ཅིའི་སླད་དུ་ན། དཔེར་ན། མི་འགའ་ཞིག་གིས་དྲང་ཐིག་བསླབ་ནས་དྲང་ཐིག་དབུས་སུ་བྱས་ཏེ་ཤར་ནས་བལྟས་
པའི་ཚེ་ནུབ་ཀྱི་ངོས་སུ་འགྱུར་ལ། ལྷོ་ནས་བལྟས་པའི་ཚེ་བྱང་གི་ངོས་སུ་འགྱུར་བས་དྲང་ཐིག་འཆོལ་བ་ཉིད་ཀྱིས་སེམས་ཀྱང་འཆོལ་བར་འགྱུར་རོ། །ཀུན་དགའ་བོས་གསོལ་པ།
བདག་གིས་སྨྲས་པའི་དབུས་ནི། དེ་ལྟ་མ་ལགས་ཏེ། སྟོན་པས་མིག་དང་གཟུགས་འདུས་པ་ལས་མིག་གི་རྣམ་པར་ཤེས་པ་འབྱུང་ངོ་གསུངས་པ་ལས་ན་མིག་གིས་ནི། བྱེ་བྲག་
འབྱེད་པར་འགྱུར་ལ། གཟུགས་ནི། ཤེས་པ་དང་བྲལ་བ་སྟེ། རྣམ་པར་ཤེས་པ་ནི། དེ་འདི་བུས་ཉིད་ནས་འབྱུང་བས་འདི་ནི། སེམས་ཀྱི་གནས་སོ། །བཅོམ་ལྡན་འདས་ཀྱིས་
བཀའ་སྩལ་པ། ཁྱོད་ཀྱིས་དབང་པོ་དང་ཡུལ་གྱི་དབུས་སུ་སེམས་གནས་པར་བལྟ་ན། དབང་པོ་ཡུལ་དང་ལྷན་ཅིག་པའམ། ལྷན་ཅིག་པ་མ་ཡིན་པ་ཞིག་ཡིན་གྲང༌། ལྷན་
ཅིག་པ་ཉིད་ན། དབང་པོ་དང་ཡུལ་འཆོལ་བར་འགྱུར་ཏེ། དབང་པོས་ནི། རྟོགས་ལ་ཡུལ་གྱིས་ནི། མ་ཡིན་པས་ཐ་དད་པ་ཉིད་དུ་ཟད་པས་ན། ཇི་ལྟར་ལྷན་ཅིག་པའི་དབུས་སུ་འགྱུར་རོ། །འོ་ན་
ཏེ་གཉིས། ལྷན་ཅིག་པ་མ་ཡིན་ན་ནི། རྟོགས་པ་དང་མི་རྟོགས་པ་མེད་པ་ཉིད་ཀྱིས་དངོས་པོ་རང་བཞིན་མེད་པ་ཉིད་དུ་འགྱུར་བས་དབུས་ན་གནས་བ་ཇི་ལྟར་འཐད་པར་འགྱུར། །

66-1-394b

དེས་ན༑ འདི་ལྟར་རྟོགས་པར་བྱ་སྟེ། དབུས་ན་གནས་པར་སྨྲ་བ་འདི་ནི། གནས་མེད་དོ། །ཀུན་དགའ་བོས་གསོལ་པ། སྟོན་པ། བདག་གིས་སྔོན་བཅོམ་ལྡན་འདས་མཽདྒལ་གྱི་བུ་ཆེན་པོ་དང༌།
རབ་འབྱོར་དང༌། གང་པོ་དང༌། ཤཱ་རིའི་བུ་སྟེ། ཉན་ཐོས་ཆེན་པོ་བཞི་དང་ལྷན་ཅིག་ཆོས་ཀྱི་འཁོར་ལོ་བསྐོར་བ་མཐོང་བ་ན་རྟོགས་ཤིང་ཤེས་ལ་བྱེ་བྲག་ཕྱེད་པའི་སེམས་ཀྱི་རང་བཞིན་ནང་
དུ་ཡང་མི་གནས། ཕྱི་རོལ་ན་ཡང་མ་ཡིན། དབུས་ནའང་མེད་ལ། གནས་མེད་པས་ན་ཐམས་ཅད་དུ་ཐོགས་པ་མེད་དོ། །ཞེས་རྟག་ཏུ་གསུངས་པ་ཐོས་པ་ལས་ན། འདི་ནི། སེམས་ཀྱི་གནས་
ལགས་ཏེ། ཐམས་ཅད་དུ་ཐོགས་པ་མེད་པ་འདི་ཉིད་ཀ་སེམས་ཀྱི་རང་བཞིན་དུ་བསྙད་པར་བགྱིའམ། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱི་རྣམ་པར་ཤེས་པ་གསལ་ཞིང་
རིག་པའི་རང་བཞིན་གནས་མེད་པར་སྨྲ་ན། འཇིག་རྟེན་ན་བར་སྣང་དང༌། ཆུ་དང༌། སྐམ་ལ་ལྡིང་ཞིང་གཡོ་བ་དང་བརྟན་པའི་དངོས་པོ་ཐམས་ཅད་ཀྱི་རྣམ་པ་འདི་ལ་ཐམས་ཅད་ཅེས་
བསྙད་པ་སྟེ། ཁྱོད་ཀྱིས་ཐོགས་པ་མེད་པ་འདི་ལ་གནས་ཡོད་པ་ཞིག་གམ། མེད་པ་ཞིག་ཡིན་གྲང༌། གནས་མེད་པ་ཞིག་ན་ནི། རུས་སྤལ་གྱི་སྤུ་དང༌། རི་བོང་གི་རྭ་དང་མཚུངས་པས་
ཇི་ལྟར་ན་ཡང་ཐོགས་པ་མེད་པར་སྨྲ་བར་བྱེད། འོན་ཏེ་ཐོགས་པ་མེད་པ་འདི་ཡོད་པ་ཞིག་ན་ནི། ཡོད་པས་ན་ཇི་ལྟར་ཡང་མེད་པར་གདགས་པར་བྱ་རིགས། དངོས་པོ་མེད་པ་ནི། མེད་

66-1-395a

པ་ཉིད་ཡིན་ལ། མེད་པ་མ་ཡིན་པ་ནི། དངོས་པོ་ཡོད་པ་ཉིད་དོ། །དངོས་པོ་ཡོད་པ་ཉིད་ནི། སྡོད་ལུགས་སུ་ཡོད་པ་སྟེ། ཇི་ལྟར་ན་ཐོགས་པ་མེད་པར་གདགས།
འདི་ལྟར་རྟོགས་པར་བྱ་སྟེ། ཐམས་ཅད་དུ་ཐོགས་པ་མེད་པ་ཉིད་སེམས་ཀྱི་རང་བཞིན་དུ་སྨྲས་པ་འདི་ནི། གནས་མེད་དོ། །དེའི་ཚེ་ཀུན་དགའ་བོས་དགེ་འདུན་གྱི་དབུས་སུ་སྟན་ལས་
ལངས་ཏེ་བླ་གོས་ཕྲག་པ་གཅིག་ཏུ་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས་ཐལ་མོ་སྦྱར་ཏེ་གུས་པས་བཏུད་ནས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བདག་
ནི༑ བཅོམ་ལྡན་འདས་ཀྱི་ནུབ་བོ་ཐ་ཆུང་ལགས་ཏེ། བཅོམ་ལྡན་འདས་ཀྱིས་ཐུགས་བརྩེ་བས་རྗེས་སུ་བཟུང་སྟེ་ད་ལྟ་རབ་ཏུ་བྱུང་ནས་ཀྱང་སྙིང་དུ་སྡུག་པ་ཉིད་གློ་བ་ལ་གཅགས་ཤིང་མང་
དུ་ཐོས་པ་ལགས་ཀྱང་ཟག་པ་ཟད་པར་མ་གྱུར་པས། ཀ་པི་ལའི་རིགས་སྔས་བཅོམ་ཞིང་གཞིག་པར་མ་ནུས་པས་དེའི་དབང་དུ་གྱུར་ནས་སྨད་ཚོང་མའི་གནས་སུ་འཁྲིད་པར་གྱུར་པ་
ལགས་ཏེ། ཡང་དག་པའི་མཐའ་ལ་འཇུག་པའི་ཚུལ་རྟོགས་པར་མ་གྱུར་པས། བཅོམ་ལྡན་འདས་ཀྱིས་ཐུགས་བྱམས་པ་དང༌། བརྩེ་བ་ཆེན་པོས་བདག་ཅག་རྣམས་ལ་ཤ་མ་ཐ་ཏིང་
ངེ་འཛིན་གྱི་ལམ་རྗེས་སུ་བསྟན་དུ་གསོལ། ལོག་སྲེད་ཅན་རྣམས་དྲང་དུ་གསོལ། ལོག་པར་ལྟ་བ་གཞོམ་དུ་གསོལ་ཞེས་གསོལ་ནས་ཡན་ལག་ལྔས་ས་ལ་གཏུགས་ཏེ་ཕྱག་འཚལ་

66-1-395b

ནས་འཁོར་འདུས་པ་ཐམས་ཅད་དང་ལྷན་ཅིག་མངོན་པར་ཕྱོགས་ཏེ་དད་པས་རྩེ་གཅིག་ཏུ་ཆོས་འཆད་པ་ལ་རྣ་བ་བླགས་ཏེ་འདུག་གོ །དེའི་ཚེ་བཅོམ་ལྡན་འདས་ཀྱི་དཔྲལ་བ་ནས་འོད་ཟེར་སྣ་ཚོགས་
བ་ཁ་དོག་ཐ་དད་པ་ཉི་མ་བརྒྱ་སྟོང་དང་མཚུངས་པ་བཀྱེ་སྟེ། སངས་རྒྱས་ཀྱི་ཞིང་ཐམས་ཅད་རྣམ་པ་དྲུག་ཏུ་གཡོས་པར་གྱུར་པ་དང༌། དེ་བཞིན་དུ་ཕྱོགས་བཅུའི་རྡུལ་ཕྲ་རབ་སྙེད་ཀྱི་འཇིག་
རྟེན་གྱི་ཁམས་དུས་གཅིག་ཏུ་གསལ་བར་གྱུར་ཏེ། ཞིང་ཐམས་ཅད་ཀྱང་བཅོམ་ལྡན་འདས་ཀྱི་གཟི་བརྗིད་ཀྱི་དཔལ་གྱིས་གཅིག་ཏུ་མཉམ་པར་གྱུར་ཏོ། །ཞིང་དེ་དག་ཐམས་ཅད་ན་ཡང་
བྱང་ཆུབ་སེམས་དཔའ་ཆེན་པོ་ཇི་སྙེད་ཅིག་ཡོད་པ་ཐམས་ཅད་ཀྱང་རང་རང་གི་ཞིང་ན་འཁོད་བཞིན་དུ་ཐལ་མོ་སྦྱར་ཏེ་ཆོས་སྟོན་པ་ལ་མཉན་པར་སེམས་ཤིང་འདུག་གོ །བཅོམ་ལྡན་འདས་
ཀྱིས་ཀུན་དགའ་བོ་ལ་བཀའ་སྩལ་པ། སེམས་ཅན་རྣམས་ཐོག་མ་མེད་པ་ནས་ཤིང་ཏོག་ཨ་ཀྲ་གུ་དང་མཚུངས་པའི་ཕྱིན་ཅི་ལོག་གི་རྣམ་པ་སྣ་ཚོགས་པའི་ལས་ཀྱི་ས་བོན་དང་གིས་སྨིན་
པས༑ ཀུན་ཏུ་དཀའ་ཐུབ་སྤྱོད་པ་རྣམས་བླ་ན་མེད་པའི་བྱང་ཆུབ་ཐོབ་པར་མ་ནུས་ཏེ། ཕྱིར་ཞིང་ཉན་ཐོས་དང༌། རང་སངས་རྒྱས་དང༌། གཞན་ཡང་མུ་སྟེགས་བྱེད་དང༌། ལྷ་དང༌། བདུད་
ཀྱི་རིས་ཀྱི་དབང་པོ་དང༌། བདུད་ཀྱི་སྡེ་ཐམས་ཅད་དུ་འཇུག་གོ །དེ་ནི། རྒྱུད་ཀྱི་རྣམ་གྲངས་གཉིས་མི་ཤེས་པར་གཞན་དུ་འཁྲུལ་པ་ལ་ཞུགས་པ་དག །བྱེ་མ་བཙོས་པ་ལ་ཟས་ཀྱི་མཆོག་

66-1-396a

ཏུ་འགྱུར་བར་རློམ་པ་དང་མཚུངས་པས། རྡུལ་ཕྲ་རབ་སྙེད་ཀྱི་བསྐལ་པའི་བར་དུ་བརྩོན་པར་བྱས་ཀྱང་བྱང་ཆུབ་འཐོབ་པར་མི་ནུས་སོ། །ཇི་ལྟར་ན། རྣམ་
གྲངས་གཉིས་ཡིན་ཞེ་ན། ཀུན་དགའ་བོ། རྣམ་གྲངས་གཅིག་ནི། ཐོག་མ་མེད་པའི་སྐྱེ་འཆིའི་རྩ་བ་སྟེ། ད་ལྟ་ཁྱོད་ཅག་སེམས་ཅན་རྣམས་ཀྱི་དམིགས་པ་ཅན་གྱིས་སེམས་ཉིད་
རང་གི་སེམས་ཀྱི་རང་བཞིན་དུ་བལྟ་བའོ། །རྣམ་གྲངས་གཞན་ནི། ཐོག་མ་མེད་པ་ནས་འབྲལ་དུ་མེད་པའི་བྱང་ཆུབ་དང༌། མྱང་འདས་རྣམ་པར་བྱང་བའི་ངོ་བོ་ཉིད་དེ། ད་ལྟ་ཁྱོད་ཀྱི་རང་
བཞིན་གྱིས་འོད་གསལ་བའི་རྣམ་པར་ཤེས་པའི་ཁམས། རྣམ་འགྱུར་ཐམས་ཅད་སྐྱེད་པར་བྱེད་པ། རང་གི་ངོ་བོ་རྙེད་པར་དཀའ་བ་སྟེ། སེམས་ཅན་རྣམས་ཀྱིས་རང་གི་ངོ་བོ་
ཡོངས་སུ་སྟོར་བས་ན། ཉིན་བཞིན་དུ་འབད་པར་བྱས་ཀྱང་ཕྱིན་ཅི་ལོག་གི་རིགས་སྣ་ཚོགས་སུ་དོན་མེད་པར་འཁྱམས་པར་གྱུར་ཏེ་རང་གི་རང་བཞིན་མ་རྟོགས་སོ། །ཀུན་དགའ་
བོ༑ ད་སྟེ་ཏིང་ངེ་འཛིན་གྱི་ལམ་གྱིས་སྐྱེ་འཆིའི་རང་བཞིན་སྤོང་བར་འདོད་ན། འདི་ཁྱོད་ལ་དྲི་བར་བྱའོ། །ཞེས་བཀའ་སྩལ་ཏེ། དེའི་ཚེ་བཅོམ་ལྡན་འདས་ཀྱི་ཕྱག་གསེར་གྱི་
མདོག་ཅན་ཁུ་ཚུར་མཛད་ནས་བརྐྱང་སྟེ་ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་འདི་མཐོང་ངམ། ཀུན་དགའ་བོས་གསོལ་པ། མཐོང་ལགས་སོ། །བཀའ་སྩལ་པ། ཇི་ལྟར་

66-1-396b

མཐོང་བ་ཡིན། གསོལ་པ། དེ་བཞིན་གཤེགས་པའི་ཁུ་ཚུར་གསེར་གྱི་མདོག་ཅན་གྱིས་བདག་གི་ཡིད་དང་མིག་སྣང་བར་བྱས་ལགས་སོ། །བཀའ་སྩལ་པ། ཁྱོད་ཀྱིས་ཅི་ཞིག་
གིས་མཐོང༌། གསོལ་པ། བདག་ཅག་འཁོར་འདུས་པས་མིག་གིས་མཐོང་ལགས་སོ། །བཀའ་སྩལ་པ། ཁྱོད་ཀྱིས་དེ་བཞིན་གཤེགས་པའི་ཁུ་ཚུར་གསེར་གྱི་མདོག་ཅན་གྱིས་ཁྱོད་ཀྱི་
མིག་དང་ཡིད་སྣང་བར་བྱས་པར་སྨྲ་ན། ཁྱོད་ཀྱི་མིག་གིས་མཐོང་མོད་ཀྱི། ཁྱོད་ཀྱི་སེམས་གང་ཞིག་བདག་གི་ཕྱག་གིས་སྣང་བར་བགྱི་བའི་ཡུལ་དུ་འགྱུར། ཀུན་དགའ་བོས་གསོལ་པ།
བཅོམ་ལྡན་འདས་ཀྱིས་སེམས་གང་དུ་གནས་པ་འདྲི་ན། བདག་གིས་སེམས་བཙལ་ཏེ་དཔྱད་ཅིང་ནན་ཏར་གཏུགས་པ་ན་དཔྱོད་ཅིང་གཏུགས་པ་འདི་ནི། སེམས་ལགས་སོ་སྙམ་དུ་སེམས་
སོ༑ ༑བཅོམ་ལྡན་འདས་ཀྱིས་བཀའ་སྩལ་པ། ཐོང༌། འདི་ནི། ཁྱོད་ཀྱི་སེམས་ཡིན་ནོ། །ཞེས་སོ། །ཀུན་དགའ་བོ་དངངས་ཏེ་སྟན་ལས་ལངས་ཏེ་ཐལ་མོ་སྦྱར་ནས་བཅོམ་ལྡན་འདས་ལ་
གསོལ་པ། འདི་ཉིད་བདག་གི་སེམས་མ་ཡིན་ན། ཅི་ཞིག་བདག་གི་སེམས་ཡིན། བཀའ་སྩལ་པ། འདི་ནི། ཕྱི་རོལ་དོན་གྱིས་སྟོངས་པའི་སེམས་ཀྱི་རྣམ་པ་རྫུན་པ་སྟེ། ཡང་དག་པའི་
སེམས་ཀྱི་རང་བཞིན་རྙོག་པར་བྱེད་དོ། །ཁྱོད་ཀྱིས་ཐོག་མ་མེད་པ་ནས་ད་ལྟའི་བར་དུ་རྐུན་པོ་ལ་རང་གི་བུར་རློམ་པས། སེམས་ཀྱི་རང་བཞིན་གྱི་ངོ་བོ་ཉིད་སྟོར་བས་ན་འཁོར་བར་འཁོར་

66-1-397a

རོ༑ ༑ཀུན་དགའ་བོས་གསོལ་པ། སྟོན་པ། བདག་ནི། བཅོམ་ལྡན་འདས་ཀྱི་ནུ་བོ་ཐ་ཆུང་ལགས་ཏེ། བདག་གིས་བཅོམ་ལྡན་འདས་ལས་མངོན་པར་དད་པས་རབ་ཏུ་
བྱུང་སྟེ། བདག་གིས་བཅོམ་ལྡན་འདས་ཉིད་ལ་བསྙེན་བཀུར་བ་ནས་གངྒཱའི་ཀླུང་གི་བྱེ་མ་སྙེད་ཀྱི་ཞིང་ཁམས་ཀྱི་མཐར་ཐུག་པའི་བཅོམ་ལྡན་འདས་བཤེས་གཉེན་ལ་དགེ་བའི་རྩ་བ་སྒྲུབ་པའི་སྙིང་
སྟོབས་ཆེན་པོ་བསྐྱེད་དེ་བྱ་བར་དཀའ་བའི་སྤྱོད་པ་སྤྱད་པ་མཐའ་དག་སེམས་འདི་ཁོ་ནའི་བགྱི་བ་ལགས་སོ། །དམ་པའི་ཆོས་ལ་སྐུར་པ་འདེབས་ཤིང་དགེ་བའི་རྩ་བ་སྨད་པར་བྱེད་པ་རྣམས་
ཀྱང་སེམས་འདི་ཉིད་ལགས་སོ། །ད་ལྟ་རྣམ་པར་དཔྱོད་པའི་སེམས་འདི་ཉིད་མ་ཡིན་པར་གསུངས་ན། ད་ནི། སེམས་ཉིད་མེད་པར་འགྱུར་ཏེ། ས་དང་ཤིང་ལྟ་བུར་འགྱུར་རོ། །སེམས་
གསལ་བ་ཉིད་དང་བྲལ་ན་ནི། གཞན་ཅི་ཞིག་ཡོད་པར་འགྱུར། བཅོམ་ལྡན་འདས། ཇི་ལྟར་ན། འདི་ལྟར་གསུངས་ཏེ། འདི་སེམས་ཉིད་མ་ཡིན་པར་གསུངས་ཏེ། བདག་དངངས་པར་
མ་ཟད་ཉན་ཐོས་འདི་དག་ཀྱང་ཐེ་ཚོམ་མེད་པ་མ་མཆིས་སོ། །ཐུགས་རྗེ་ཆེན་པོས་བདག་ཅག་གི་རྨོངས་པ་བསལ་དུ་གསོལ། དེའི་ཚེ་སྟོན་པས་ཀུན་དགའ་བོ་ཉན་ཐོས་ཀྱི་འཁོར་འདུས་པ་
དང་བཅས་པ་ཐམས་ཅད་མི་སྐྱེ་བའི་ཆོས་ལ་བཟོད་པ་ཐོབ་པར་བྱ་བའི་ཕྱིར་ཡོངས་སུ་འཆད་པར་མཛད་པས། བཅོམ་ལྡན་འདས་སེངྒེའི་ཁྲི་ལ་བཞུགས་པ་ཉིད་ཀྱིས་ཀུན་དགའ་བོའི་སྤྱི་

66-1-397b

བོར་ཕྱག་བཞག་སྟེ་བཀའ་སྩལ་པ། བཅོམ་ལྡན་འདས་ཀྱིས་ཀུན་ཏུ་འཆད་པ་ན། ཆོས་ཐམས་ཅད་ཀྱི་འབྱུང་བ་ནི། སེམས་ལས་འབྱུང་བ་སྟེ། འཇིག་རྟེན་རྡུལ་ཕྲ་རབ་ཡན་ཆད་ཀྱི་རྒྱུ་དང་
འབྲས་བུ་ཐམས་ཅད་ཀྱང་སེམས་ཀྱི་རྒྱུ་ལས་དངོས་པོར་རེད་པར་བཤད་དེ། ཀུན་དགའ་བོ། འཇིག་རྟེན་ན་ཡོད་པའི་ཆོས་ཐམས་ཅད་ཀྱི་ནང་ན་རྩྭ་དང༌། ལོ་མ་དང༌། སྣལ་མ་དང༌། འཇུར་
མདུད་ཡན་ཆད་ཀྱང་རྒྱུའི་རྣམ་པ་དང་བཅས་པ་སྟེ། སྟོང་པའི་ངོ་བོ་དག་ཀྱང་མིང་དང༌། རྣམ་པ་དང་བཅས་སོ། །འོད་གསལ་བའི་སེམས་རྨད་དུ་བྱུང་བ་རྣམ་པ་སྣ་ཚོགས་པའི་སེམས་ཀྱི་
ཁམས་ནི། ཇི་ལྟར་ན་དངོས་པོ་མེད་པར་འགྱུར། གལ་ཏེ་ཁྱོད་ཀྱིས་ཅི་ནས་རྣམ་པར་འབྱེད་པ་རྟོག་ཅིང་དཔྱོད་པའི་སེམས་ཀུན་ཏུ་གསལ་བ་འདི་ཉིད་ག་སེམས་ཀྱི་བདག་ཉིད་དུ་མངོན་པར་
ཞེན་ན༑ དེ་ལྟ་ན་གཟུགས་དང༌། དྲི་དང༌། རོ་དང༌། རེག་བྱ་སོགས་ལས་སུ་བྱ་བའི་ཡུལ་ཐམས་ཅད་དང་བྲལ་བའི་གཞན་དུ་སེམས་ཀྱི་དངོས་པོ་ཡོངས་སུ་རྫོགས་པ་ཞིག་ཡོད་པར་འགྱུར་
རོ༑ ༑དེ་ལྟར་ཁྱོད་ཀྱིས་བཅོམ་ལྡན་འདས་ཀྱིས་ཆོས་འཆད་པ་ཉན་པ་ན་རྣམ་པར་འབྱེད་པའི་རྟོག་པ་འདི་ནི། ཆོས་ཀྱི་སྒྲ་ཉིད་ལས་འབྱུང་ཞིང༌། ཕྱི་རོལ་གྱི་གཟུགས་དང་སྒྲ་ཡོངས་སུ་ཆད་པའི་
ཞི་བའི་སེམས་ཁོ་ནར་ཡོངས་སུ་བརྟགས་པར་གནས་པ་ན་ཡང་ཆོས་ཀྱི་ཡུལ་གྱིས་བཅིངས་ཏེ། རྡུལ་གྱི་གཟུགས་བརྙན་ལ་རྣམ་པར་དཔྱོད་པ་དང་འདྲ་སྟེ། བདག་གིས་ཁྱོད་ལ་སེམས་

66-1-398a

མེད་པར་བལྟ་བར་བཤད་པ་མ་ཡིན་ཏེ། གཞན་དུ་ན་ཁྱོད་ཀྱིས་སེམས་ཉིད་ལ་སོ་སོར་རྟོག་བས་དཔྱོད་པར་གྱིས་ཤིག །གལ་ཏེ་ཡུལ་གྱི་རྣམ་པ་དང་བྲལ་
བའི་རྣམ་པར་འབྱེད་པའི་སེམས་ཉིད་ཀ་ཁྱོད་ཀྱི་སེམས་ཡིན་ན། རྣམ་པར་འབྱེད་པའི་སེམས་ཡུལ་གྱི་རྣམ་པ་དང་བྲལ་བ་ནི། དངོས་པོ་མེད་པར་འགྱུར་ལ། འོན་ཏེ་འདི་ཉིད་ཀ་
ཡུལ་གྱི་རྣམ་པ་རྣམ་པར་རིག་པའི་རྡུལ་གྱི་གཟུགས་བརྙན་དང་འདྲ་ན། ཡུལ་ནི། མི་རྟག་པ་སྟེ། དེ་ཉིད་འགག་པའི་དུས་སུ་ཕྱིན་པ་ན་སེམས་ཉིད་རུས་སྤལ་གྱི་སྤུ་དང༌། རི་
བོང་གི་རྭ་དང་མཚུངས་པར་འགྱུར་རོ། །ཁྱོད་ཀྱི་ཆོས་ཉིད་ཀྱི་སྐུ་དང་ལྷན་ཅིག་ཆད་པ་དང་འགག་པར་འགྱུར་བས་གང་ཞིག་གིས་སྐྱེ་བ་མེད་པའི་ཆོས་ལ་བཟོད་པར་འགྱུར།
དེའི་ཚེ་ཀུན་དགའ་བོ་འཁོར་འདུས་པ་དང་བཅས་པ་ཅང་མི་སྨྲ་བར་ངོ་མཚར་ཞིང་འཁོད་དོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། འཇིག་རྟེན་ན་ལམ་ཡོངས་
སུ་སློབ་པ་རྣམས་ད་ལྟར་མཐར་གྱིས་སྙོམས་འཇུག་དགུ་ལ་བསླབ་ཀྱང་ཟག་པ་ཟད་པའི་དགྲ་བཅོམ་པར་མི་འགྱུར་ཏེ། སྐྱེ་འཆིའི་རྣམ་པར་རྟོག་པ་སེམས་ཉིད་ལ་བདེན་པར་
རློམ་པས་སོ། །དེ་ཡང་ཀུན་དགའ་བོ་ཁྱོད་ཀྱང་མང་དུ་ཐོས་པ་ཉིད་ནའང་འཕགས་པའི་འབྲས་བུ་ཐོབ་པར་མ་གྱུར་རོ། །ཀུན་དགའ་བོས་དེ་སྐད་ཐོས་པ་དང༌། ཡང་མཆི་

66-1-398b

མ་བླགས་ཏེ་ཡན་ལག་ལྔས་ས་ལ་གཏུགས་ནས་པུས་མོ་བཙུགས་ཏེ་ཐལ་མོ་སྦྱར་ནས་བཅོམ་ལྡན་འདས་ལ་གསོལ་པ། བདག་གིས་སྟོན་པའི་ཞམ་འབྲིང་པར་རབ་ཏུ་བྱུང་ནས་སྟོན་པའི་གཟི་
བྱིན་གྱི་མཐུ་ལས་རྟག་ཏུ་བསམ་པ་ན་བདག་གིས་ཡོངས་སུ་འབད་པ་མེད་པར་ཅི་ཞིག་ནས་བཅོམ་ལྡན་འདས་ཀྱིས་ཏིང་ངེ་འཛིན་སྩལ་པར་བགྱིད་དོ་སྙམ་དུ་སེམས་ལགས་ཏེ། ལུས་སེམས་ཐ་
དད་དུ་ཡོངས་སུ་མ་རྟོགས་ལགས་པས། བདག་གིས་སེམས་ཀྱི་དེ་ཁོ་ན་ཉིད་སྟོར་བར་གྱུར་ན། ལུས་ཀྱིས་ཚངས་པར་སྤྱད་ནའང་སེམས་ཀྱིས་འབྲས་བུ་མངོན་དུ་མ་བྱས་ཏེ། དཔེར་ན། བུ་
དབུལ་པོས་རང་གི་ཕ་བསྐྱུར་ཏེ་བྲོས་པ་བཞིན་ནོ། །ད་སྟེ་མང་དུ་ཐོས་ནའང་བསྒོམས་པས་ཡིད་ལ་མ་བྱས་ན་ནི། མ་ཐོས་པ་དང་མཚུངས་པར་འགྱུར་ཏེ། གཞན་གྱིས་ཟས་བཟང་པོར་བསྙད་
ཀྱང་རོ་མ་མྱོང་བ་བཞིན་ནོ། །སྟོན་པ། བདག་ཅག་ནི། ད་ལྟ་སྒྲིབ་པ་གཉིས་ཀྱིས་བཅིངས་པས། སེམས་ཀྱི་དེ་ཁོ་ན་ཉིད་རྟོགས་པར་མ་གྱུར་ལགས་ཏེ། བཅོམ་ལྡན་འདས། བདག་ཅག་
མ་གོན་མེད་སྐྱབས་མེད་རྣམས་ལ་ཐུགས་བརྩེ་བས་སེམས་ཀྱི་དེ་ཁོ་ན་ཉིད་གསལ་བར་མཛད་ཅིང་ཆོས་ཀྱི་མིག་འབྱེད་པར་མཛད་དུ་གསོལ་ཞེས་གསོལ་པ་དང༌། དེའི་ཚེ་བཅོམ་ལྡན་འདས་ཀྱི་
ཐུགས་ཀྱི་དཔལ་བེའུ་ལས་འོད་ཟེར་གྱི་ཚོགས་ཁ་དོག་བརྒྱ་སྟོང་འཁྲུག་པ་སྤྲོས་ཏེ། ཕྱོགས་བཅུའི་རྡུལ་ཕྲ་རབ་སྙེད་ཀྱི་སངས་རྒྱས་ཀྱི་ཞིང་ཐམས་ཅད་དུས་གཅིག་ཏུ་བསྐོར་ཏེ། ཞིང་བཀོད་

66-1-399a

པ་དེ་དག་གི་སངས་རྒྱས་ཀྱི་གཙུག་ཏོར་ལ་རེག་ནས་སླར་འཁྱིལ་ཏེ་ཀུན་དགའ་བ་དང༌། འཁོར་འདུས་པ་རྣམས་ཀྱང་སྣང་བར་བྱས་སོ། །ཀུན་དགའ་བོ་ལ་
བཀའ་སྩལ་པ། བདག་གིས་ཁྱོད་ཀྱི་སླད་དུ་ཆོས་ཀྱི་རྒྱལ་མཚན་ཆེན་པོ་བསྒྲེང་ཞིང༌། ཕྱོགས་བཅུའི་སེམས་ཅན་ཐམས་ཅད་ལ་ཡང་ཟབ་ཅིང་གསང་བའི་དེ་ཁོ་ན་ཉིད་དང༌། དག་ཅིང་
གསལ་བའི་སེམས་ཀྱི་རང་བཞིན་གསལ་བར་བྱེད་ཅིང་རྣམ་པར་དག་པའི་མིག་འཐོབ་པར་བྱས་སོ། །ཀུན་དགའ་བོ། ཁྱོད་ཀྱིས་སྔར་ལན་གསོལ་བའི་ཚེ་བཅོམ་ལྡན་འདས་ཀྱི་ཕྱག་
འོད་འཕྲོ་བའི་ཁུ་ཚུར་རྒྱུ་ཅིས་ན། ཡོད་པར་སྨྲ། ཇི་ལྟར་ན། ཁུ་ཚུར་དུ་གྲུབ། ཅི་ཞིག་གིས་མཐོང་བར་གྱུར། ཀུན་དགའ་བོས་གསོལ་པ། བཅོམ་ལྡན་འདས་ཀྱི་སྐུ་ཛམྦུ་ཆུ་བོའི་གསེར་
གྱི་མདོག་ཅན་རིན་པོ་ཆེའི་རི་བོ་དང་མཚུངས་པ་དག་ཅིང་གསལ་བར་འཁྲུངས་པས་ན། འོད་ཟེར་གྱིས་རྒྱས་ལགས་ཏེ། བདག་ཅག་གི་མིག་ལམ་དུ་སྣང་བ་ན་ཕྱག་སོར་གྱི་
འཁོར་ལོ་རྣམ་པར་བཟླུམས་ཏེ་སྟོན་པར་མཛད་པ་ལས་ན། ཁུ་ཚུར་གྱི་རྣམ་པར་སྣང་ངོ༌། །བཅོམ་ལྡན་འདས་ཀྱིས་བཀའ་སྩལ་པ། བཅོམ་ལྡན་འདས་ཀྱིས་ད་སྟེ་བདེ་བའི་བཀའ་
ཡིས་གསལ་བར་བགྱི་སྟེ། བློ་གྲོས་དང་ལྡན་པ་རྣམས་ནི། དཔེས་བསྙད་པ་ན་རྟོགས་པར་འགྱུར་ཏེ། ཀུན་དགའ་བོ། །དཔེར་ན། བཅོམ་ལྡན་འདས་ཀྱི་ཁུ་ཚུར་ནི། བཅོམ་

66-1-399b

ལྡན་འདས་ཀྱི་ཕྱག་མ་མཆིས་ན། བཅོམ་ལྡན་འདས་ཀྱི་ཁུ་ཚུར་དུ་མི་འགྲུབ་ལ། ཁྱོད་ཀྱི་མིག་མ་མཆིས་ན། ཁྱོད་ཀྱིས་མཐོང་བར་མི་འགྲུབ་སྟེ། ཁྱོད་ཀྱི་མིག་གི་དབང་པོ་བཅོམ་ལྡན་
འདས་ཀྱི་ཕྱག་དང་དཔེར་བགྱིས་པ་ན་འདྲ་བར་མཆིས་སམ། ཀུན་དགའ་བོས་གསོལ་པ། དེ་དེ་བཞིན་ཏེ། སྟོན་པ། བདག་གི་མིག་གི་དབང་པོ་དང་བྲལ་ན་ནི། བདག་གིས་མཐོང་
བར་མི་འགྲུབ་སྟེ། བདག་གི་མིག་གི་དབང་པོ་བཅོམ་ལྡན་འདས་ཀྱི་ཕྱག་དང་དཔེར་བགྱིས་པ་ནི། དོན་མཚུངས་པ་ལགས་སོ། །བཅོམ་ལྡན་འདས་ཀྱིས་བཀལ་སྩལ་པ། ཁྱོད་ཀྱིས་འདྲ་
བར་བསྙད་པ་ནི། དོན་འདྲ་བ་མ་ཡིན་ཏེ། ཅིའི་ཕྱིར་ན། ལག་པ་མེད་པའི་མི་ལ་ཁུ་ཚུར་ཉིད་མེད་པར་རིགས་ཏེ། དཔེར་ན། མིག་མེད་པའི་མིས་མཐོང་བ་རྣམ་པ་ཐམས་ཅད་དུ་མེད་
པར་མི་རུང་ངོ༌། །དེ་ཅིའི་སླད་དུ་ན། ཁྱོད་ཀྱིས་ལམ་དུ་འགྲོ་བའི་ལོང་བ་རྣམས་ལ་ཁྱོད་ཀྱིས་ཅི་ཞིག་མཐོང་ཞེས་བགམ་སྟེ་འདི་བར་བྱ་སྟེ། དེས་ནི། གདོན་མི་ཟ་བར་མུན་པ་ཉིད་མཐོང་
བར་འགྱུར་ཏེ་གཞན་མི་མཐོང་ངོ༌། །ཞེས་སྨྲ་བ་ལས་བརྩམས་ཏེ་བསམ་པ་ན་ཡུལ་གྱི་རྣམ་པ་ནི། མུན་པ་སྟེ། མཐོང་བ་ནི། དྲི་བ་མེད་དོ། །ཀུན་དགའ་བོས་གསོལ་པ། ལོང་བའི་
མདུན་དུ་མུན་པ་སྣང་བ་ལ་ཇི་ལྟར་ན་མཐོང་བར་བསྙད་པར་བགྱི། བཅོམ་ལྡན་འདས་ཀྱིས་བཀའ་སྩལ་པ། ལོང་བས་མཐོང་བའི་མུན་པ་དང༌། མིག་ལྡན་པས་མཐོང་བའི་ཕུག་

66-1-400a

གི་མུན་པ་གཉིས་ལ་ཁྱད་པར་མཆིས་སམ། འོན་ཏེ་མ་མཆིས། ཀུན་དགའ་བོས་གསོལ་པ། དེ་དེ་བཞིན་ཏེ། སྟོན་པ། ཕུག་ན་གནས་པའི་མུན་པ་དང༌། ལོང་
བས་མཐོང་བའི་མུན་པ་གཉིས་ལ་ཐ་དད་དུ་བྱ་བ་ཅི་ཡང་མ་མཆིས་སོ། །བཀའ་སྩལ་པ། ཀུན་དགའ་བོ། ལོང་བས་མུན་པ་མཐོང་བར་གྱུར་ན། གློ་བུར་དུ་མིག་དང་ལྡན་པར་གྱུར་ན་
མདུན་གྱི་ཡུལ་གྱི་རྣམ་པ་ཁ་དོག་སྣ་ཚོགས་པ་མཐོང་བར་འགྱུར་རམ། དེ་ལྟ་ན་མུན་པའི་ཕུག་ན་གནས་པའི་སྐྱེས་བུས་མདུན་གྱི་མུན་པ་མཐོང་བ་ན་བློ་བུར་དུ་སྒྲོན་མེ་སྦར་བའི་ཚེ་ཡུལ་
གྱི་རྣམ་པ་ཁ་དོག་སྣ་ཚོགས་པ་མཐོང་བ་ན་སྒྲོན་མེས་མཐོང་བར་བསྙད་པར་རིགས་སོ། །གལ་ཏེ་སྒྲོན་མེ་མཐོང་བར་འགྱུར་ན་ནི། སྒྲོན་མེ་ཉིད་ཀྱིས་མཐོང་བར་ནུས་པས་སྒྲོན་མེར་
བསྙད་པར་མི་བགྱིད་ལ། གལ་ཏེ་སྒྲོན་མེ་མཐོང་བར་གྱུར་ནི། མིག་ལ་རག་མ་ལུས་པ་ཉིད་དོ། །དེས་ན། འདི་ལྟར་རྟོགས་པར་བྱ་སྟེ། སྒྲོན་མེས་གཟུགས་སྣང་བར་ནུས་པ་དང་
མཐོང་བ་འདི་ནི། མིག་ཉིད་དེ་སྒྲོན་མེས་མ་ཡིན་པ། མིག་གིས་གཟུགས་གསལ་བར་ནུས་པ་ཉིད་ལ་རང་བཞིན་མཐོང་བ་ནི། སེམས་ཀྱིས་མཐོང་བ་ཡིན་གྱི། མིག་གིས་ནི། མ་ཡིན་
ནོ༑ ༑ཞེས་གསུངས་པ་དང༌། ཀུན་དགའ་བོ། །འཁོར་འདུས་པ་དང་བཅས་པས་སྟོན་པའི་བཀའ་འདི་ཡང་ཐོས་པར་འགྱུར་ཏེ་ཆང་མི་སྨྲ་བར་འཁོད་ཀྱང་ད་དུང་སེམས་ཀྱིས་རྟོགས་པར་

66-1-400b

མ་གྱུར་ཏེ། སླད་ཀྱིས་ཀྱང་བཅོམ་ལྡན་འདས་ཀྱིས་ཐུགས་རྗེ་ཆེན་པོས་རྗེས་སུ་བཟུང་བར་གསོལ་བའི་སླད་དུ་ཐལ་མོ་སྦྱར་ཏེ་གུས་པས་བཏུད་དེ་བཅོམ་ལྡན་འདས་ག་ལ་བ་དེར་ཕྱོགས་ཏེ་བལྟ་
ཞིང་འདུག་གོ །དེའི་ཚེ་བཅོམ་ལྡན་འདས་ཀྱིས་ཤིང་བལ་ལྟར་འཇམ་ཞིང་དྲ་བས་འབྲེལ་བའི་ཕྱག་གསེར་གྱི་འོད་ཅན་བརྐྱང་སྟེ་ཕྱག་སོར་གྱི་འཁོར་ལོ་ཡོངས་སུ་ཕྱེ་སྟེ་འཁོར་འདུས་པ་དང་བཅས་པའི་
ཀུན་དགའ་བོ་ལ་བཀའ་སྩལ་པ། བདག་གིས་བདུད་རྩི་ཐོག་མར་རྙེད་ནས་དྲང་སྲོང་སྨྲ་བ་རི་དྭགས་ཀྱི་ནགས་སུ་ཀུན་ཤེས་ཀཽནྜི་ནྱ་ལ་སོགས་པ་དགེ་སློང་ལྔ་སྡེ་དང་འཁོར་རྣམ་བཞི་ལ། སེམས་
ཅན་ཐམས་ཅད་བྱང་ཆུབ་མ་ཐོབ་ཅིང་དགྲ་བཅོམ་པར་མ་གྱུར་པ་ནི། ཡུལ་གྱི་མགྲོན་པོ་ཉོན་མོངས་པའི་ཚོགས་ཀྱིས་བསླད་པའོ། །ཞེས་འཆད་པར་མཛད་དེ། དེའི་ཚེ་ཇི་ལྟར་ན་ཡོངས་སུ་
རྫོགས་པར་ཁྱེད་ཅག་གིས་འཕགས་པའི་འབྲས་བུ་ཐོབ་པར་གྱུར། དེའི་ཚེ་ཀུན་ཤེས་ཀཽནྜི་ནྱ་སྟན་ལས་ལངས་ཏེ་བཅོམ་ལྡན་འདས་ལ་གསོལ་པ། བདག་ནི། ན་ཚོད་ཡོལ་བ་ལགས་ཏེ།
འཁོར་འདུས་པའི་ནང་ན་རྣམ་པར་གྲོལ་བའི་གནས་མངོན་དུ་བྱས་པ་སྟེ། ཡུལ་གྱི་མགྲོན་པོ་ཞེས་པའི་ཐ་སྙད་ལས་འབྲས་བུ་ཐོབ་པ་ལགས་སོ། །སྟོན་པ། དཔེར་ན། མགྲོན་པོ་འགའ་ཞིག་
མགྲོན་ཁང་དུ་སླེབ་སྟེ་ཉལ་བའམ་ཟ་བར་བརྩམས་ཏེ་དོན་མངོན་པར་འགྲུབ་པ་ན། བྱེས་ཀྱི་ཆས་རྣམས་བསྣམས་ཏེ་ཡང་ལམ་དུ་འགྲོ་བར་བརྩམས་ནས་འདུག་པར་མི་སེམས་པ་སྟེ། གལ་

66-1-401a

ཏེ་གཞིར་འཁོད་པ་ཞིག་ན་གཞན་དུ་འགྲོ་བར་མི་བྱེད་དེ། བདག་ནི། འདི་ལྟར་སེམས་ཏེ། མགྲོན་པོ་ནི། མི་སྡོད་ཅིང་གཞིར་འཁོད་པ་ནི། སྡོད་པ་སྟེ། སྡོད་པར་མི་
བྱེད་པ་ཉིད་ལ་མགྲོན་པོ། ཞེས་བརྗོད་སྙམ་མོ། །ཡང་དཔེར་ན། ནམ་མཁའ་དྲངས་པ་ན་ཉི་མའི་ཟེར་སྣོད་དུ་ཕོག་པ་ན་རྡུལ་ཕྲ་མོའི་ཚོགས་ནམ་མཁའི་ཁམས་ལ་གསལ་བར་འགྱུར་ཏེ།
རྡུལ་ཕྲན་གཡོ་བ་ཉིད་ནའང་ནམ་མཁའི་ཁམས་ཞེས་བྱ་བ་ནི། གཡོ་བ་མེད་དེ། བདག་གིས་འདི་ལྟར་བསམ་སྟེ། དྭངས་ཤིང་མི་སྒྲིབ་པ་ནི། སྟོང་པར་བསྙད་དེ། གཡོ་ཞིང་འགྱུར་བ་
ནི༑ ཡུལ་དུ་བསྙད་པར་སེམས་ལག་སྟེ། གཡོ་ཞིང་འགྱུར་བ་ཉིད་ལས་ཡུལ་དུ་བརྟགས་པའོ། །བཀའ་སྩལ་པ། དེ་དེ་བཞིན་ནོ། །གསུངས་པ་དེའི་ཚེ་བཅོམ་ལྡན་འདས་ཀྱིས་འཁོར་
འདུས་པའི་ནང་དུ་ཕྱག་སོར་གྱི་འཁོར་ལོ་འབྱེད་པ་དང་སྡུམ་པ་རེས་མོས་སུ་མཛད་བཞིན་པས་ཀུན་དགའ་བོ་ལ་བཀའ་སྩལ་པ། ད་ལྟར་ཇི་ལྟར་མཐོང༌། ཀུན་དགའ་བོས་གསོལ་པ།
བདག་གིས་བཅོམ་ལྡན་འདས་ཀྱིས་རིན་ཆེན་བརྒྱ་ལྟར་མཛེས་པའི་ཕྱག་གི་འཁོར་ལོ་འཁོར་འདས་པའི་ནང་དུ་འབྱེད་སྡུམ་མཛད་པ་མཐོང་ངོ༌། །བཅོམ་ལྡན་འདས་ཀྱིས་བཀའ་སྩལ་
པ༑ ཁྱོད་ཀྱིས་བཅོམ་ལྡན་འདས་ཀྱི་ཕྱག་འཁོར་འདུས་པའི་ནང་དུ་འབྱེད་འཛུམ་བྱེད་པར་མཐོང་བ་ནི། བཅོམ་ལྡན་འདས་ཀྱི་ཕྱག་ལ་འབྱེད་སྡུམ་ཡོད་པས་དེ་ལྟར་མཐོང་

66-1-401b

བའམ། ཁྱོད་ཀྱི་མཐོང་བ་ཉིད་ལ་འབྱེད་པ་དང་སྡུམ་པ་ཡོད་པ་ལས་དེ་ལྟར་གྱུར། ཀུན་དགའ་བོས་གསོལ་པ། སྟོན་པའི་རིན་པོ་ཆེའི་ཕྱག་འཁོར་འདུས་པའི་ནང་དུ་འབྱེད་ཅིང་སྡུམ་པ་
བདག་གིས་མཐོང་བ་ནི། བཅོམ་ལྡན་འདས་ཀྱི་ཕྱག་ཉིད་ལ་འབྱེད་སྡུམ་ཡོད་པ་ལས་ཏེ། བདག་གི་མཐོང་བ་ཉིད་ལ་འབྱེད་སྡུམ་ཡོད་པས་ནི། མ་ཡིན་ནོ། །བཅོམ་ལྡན་འདས་ཀྱིས་བཀའ་
སྩལ་པ༑ གང་ཞིག་ནི། གཡོ་བ་ཡིན་ལ། གང་ཞིག་ནི། དྭངས་པར་འགྱུར། ཀུན་དགའ་བོས་གསོལ་པ། བཅོམ་ལྡན་འདས་ཀྱི་ཕྱག་ནི། གཡོ་བ་སྟེ། བདག་གི་མཐོང་བ་ཉིད་ལ་
གནས་པ་ཡང་མ་མཆིས་ན་གཡོ་བ་ལྟ་ག་ལ་ཞིག །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། །དེའི་ཚེ་བཅོམ་ལྡན་འདས་ཀྱི་ཕྱག་གི་མཐིལ་ནས་རིན་པོ་ཆེའི་འོད་ཟེར་
ཀུན་དགའ་བོའི་གཡས་ལོགས་སུ་སྤྲོས་པ་ལ། ཀུན་དགའ་བོས་གཡས་སུ་ཀྱོགས་ཏེ་བལྟ་ཞིང༌། སླར་ཡང་འོད་ཟེར་གཅིག་ཀུན་དགའ་བོའི་གཡོན་ལོགས་སུ་སྤྲོས་པ་ལ་ཀུན་དགའ་
བོས་གཡོན་དུ་ཀྱོགས་ཏེ་བལྟ་བ་ན། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། ཁྱོད་ཀྱི་མགོ་བོ་ད་ལྟ་ཇི་ལྟར་ན་གཡོ་བར་འགྱུར། གསོལ་པ། བཅོམ་ལྡན་འདས་ཀྱི་རིན་
པོ་ཆེའི་འོད་ཟེར་མཛེས་པ་སྤྲོས་པ་བདག་གི་སྣ་མ་ལོགས་གཡས་གཡོན་དུ་འཁྱུག་པ་ན་གཡས་གཡོན་དུ་བལྟ་བའི་སླད་དུ་མགོ་བོ་གཡོ་བར་གྱུར། བཀའ་སྩལ་པ། ཀུན་དགའ་བོ། ཁྱོད་

66-1-402a

ཀྱིས་བཅོམ་ལྡན་འདས་ཀྱི་འོད་ཟེར་བལྟ་བར་གཡས་གཡོན་དུ་མགོ་བོ་གཡོ་བ་ན་ཅི་མགོ་བོ་ཉིད་གཡོ་བའམ་མཐོང་བ་ཉིད་གཡོ་བར་འགྱུར། གསོལ་པ། སྟོན་
པ༑ བདག་གི་མགོ་བོ་ཉིད་གཡོ་བ་སྟེ། མཐོང་བ་ནི། དྭངས་པ་ཡང་མ་དམིགས་ལ་གཡོ་བ་ཡང་མ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ནོ། །དེའི་ཚེ་བཅོམ་
ལྡན་འདས་ཀྱིས་འཁོར་འདུས་པ་ལ་བཀའ་སྩལ་པ། དེ་ལྟར་ན་སེམས་ཅན་རྣམས་ཀྱིས་གཡོ་བ་ཉིད་ལས་ཡུལ་དུ་བསྙད་ལ། མི་སྡོད་པས་ན་མགྲོན་པོར་བསྙད་པ་སྟེ། ཁྱེད་ཅག་གིས་ཀུན་
དགའ་བོའི་མགོ་བོ་ཉིད་གཡོ་བར་བྱེད་ལ་མཐོང་བ་ཉིད་མི་གཡོ་བར་ལྟོས་ཤིག །ཡང་བཅོམ་ལྡན་འདས་ཀྱི་ཕྱག་འབྱེད་སྡུམ་བྱེད་ལ། མཐོང་བ་ཉིད་ལ་འབྱེད་སྡུམ་མད་པ་ལ་ལྟོས་ཤིག །ཇི་
ལྟ་ན་ད་ལྟ་གཡོ་བས་ནི། ལུས་སུ་བསྙད་ལ། ཡང་གཡོ་བས་ནི། ཡུལ་དུ་བསྙད་པར་འགྱུར། །མགོ་ནས་མཇུག་གི་བར་དྲན་རྟོག་གིས་སྐྱེ་འགག་བྱེད་པས། དེ་ཁོ་ན་ཉིད་སྟོར་བས་ཕྱིན་ཅི་
ལོག་ཏུ་སྤྱོད་དོ། །སེམས་ཀྱི་དེ་ཉིད་བདེན་པ་སྟོར་བས་ཕྱི་རོལ་གྱི་ཡུལ་ལ་རང་གི་དེ་ཉིད་དུ་འཁྲུལ་བས་འཁོར་བ་འདིར་རང་ཉིད་འཕྱན་པ་འབའ་ཞིག་ལེན་ཏོ། །དེ་བཞིན་
གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་

66-1-402b

ཐེག་པ་ཆེན་པོའི་མདོ། བམ་པོ་གཉིས་པ། དེའི་ཚེ་ཀུན་དགའ་བོ་འཁོར་འདུས་པ་དང་ལྷན་ཅིག་ཏུ་བཅོམ་ལྡན་འདས་ཀྱིས་རྗེས་སུ་སྩལ་པའི་བཀའ་ཐོས་པས་ལུས་སེམས་སིམ་པ་མྱོང་སྟེ། ཐོག་མ་མེད་
པ་ནས་རང་གི་དེ་ཁོ་ན་ཉིད་སྟོར་བས། ཕྱི་རོལ་གྱི་ཡུལ་རྫུན་པ་ལ་བདེན་པར་ཞེན་ཏེ་གཟུགས་བརྙན་རྣམ་པར་འབྱེད་པར་གྱུར་པ་ལས། ད་སྟེ་ལེགས་པར་རྟོགས་པས་ནུ་མ་སྟོར་བའི་བྱིས་པ་
གློ་བུར་དུ་བརྩེ་བའི་མ་དང་འཕྲད་པ་ལྟར་གྱུར་ཏེ། ཐལ་མོ་སྦྱར་ནས་ཕྱག་འཚལ་ཏེ་འདི་སྐད་ཅེས་བཅོམ་ལྡན་འདས་ཀྱི་བཀའ་རྗེས་སུ་མཉན་པར་སེམས་པས། ལུས་སེམས་མངོན་དུ་བྱས་
ཏེ༑ དོན་དམ་དང་ཀུན་རྫོབ་བམ། བདེན་པ་དང་རྫུན་པ་ད་ལྟ་མངོན་སུམ་དུ་མཐོང་བའི་སྐྱེ་འགག་ཡོད་པ་དང༌། སྐྱེ་འགག་དང་བྲལ་བའི་རང་བཞིན་རྣམ་པ་གཉིས་བཅོམ་ལྡན་འདས་ཀྱིས་གསལ་
བར་མཛད་དུ་གསོལ་ཞེས་རེ་ཞིང་སྡོད་དོ། །དེའི་ཚེ་རྒྱལ་པོ་གསལ་རྒྱལ་ལངས་ཏེ་བཅོམ་ལྡན་འདས་ལ་གསོལ་པ། བདག་གིས་སྔོན་སངས་རྒྱས་རྣམས་ཀྱིས་ཆོས་བསྟན་པ་མ་ཐོས་པའི་ཚེ་ཀ་ཏྱཱ་
ན་དང་ཡང་དག་རྒྱལ་བ་ཅན་སོགས་ཀྱིས་ཤི་བའི་ཚེ་བེམ་རིག་རྒྱུན་ཆད་པ་ལ་མྱང་འདས་ཞེས་སྨྲ་བ་ཐོས་སོ། །ད་སྟེ་སངས་རྒྱས་མཇལ་བ་ན་བདག་གི་ཡིད་ནེམ་ནུར་དུ་གྱུར་ཏེ། ཇི་ལྟར་ན། ད་
ལྟའི་སེམས་འདི་སྐྱེ་འགག་མེད་པའི་གནས་གསལ་བར་མཛད་པར་འགྱུར་སྙམ་སྟེ། འཁོར་འདུས་པའི་སོ་སོའི་སྐྱེ་བོ་ཐམས་ཅད་ཀྱང་དེ་ཁོ་ན་ལྟར་སེམས་ལགས་སོ། །བཅོམ་ལྡན་འདས་

66-1-403a

ཀྱིས་རྒྱལ་པོ་གསལ་རྒྱལ་ལ་བཀའ་སྩལ་པ། བདག་གིས་ཁྱོད་ལ་འདི་འདྲི་སྟེ། ཁྱོད་ཀྱི་ཤ་རུས་རྡོས་བཅས་ཀྱི་ལུས་འདི་རྡོ་རྗེ་ལྟར་གཞོམ་དུ་མེད་བཞིག་གམ། འོན་
ཏེ་འགྱུར་ཞིང་འཇིག་པ་དང་བཅས་གྲང་ཞེས་སྨྲ། གསལ་རྒྱལ་གྱིས་གསོལ་པ། སྟོན་པ། བདག་གི་ལུས་འདི་མཐར་འཇིག་པའི་ཆོས་ཅན་ཉིད་ལགས་སོ། །བཅོམ་ལྡན་འདས་ཀྱིས་གསལ་
རྒྱལ་ལ་བཀའ་སྩལ་པ། ཁྱོད་ད་ལྟ་གསོན་བཞིན་དུ་ཇི་ལྟར་འཇིག་པའི་ཆོས་ཅན་དུ་ཤེས། གསལ་རྒྱལ་གྱིས་གསོལ་པ། སྟོན་པ། བདག་གི་ལུས་མི་རྟག་ཅིང་འཇིག་པའི་ཆོས་ཅན་
ད་ལྟ་མ་ཞིག་མོད་ཀྱང༌། བདག་གི་སེམས་ད་ལྟ་དྲན་རིག་ད་ལྟ་ཡང་སྐྱེ་ཞིང་ཡང་འཇིག་པ་གློ་བུར་གློ་བུར་དུ་འགྱུར་ཞིང་མི་བརྟན་པ། མེས་ཐལ་བར་བྱེད་པ་ལྟར་འཕྲལ་འཕྲལ་དུ་
འཇིག་ཅིང་འགག་པ་མཐོང་བ་ལས་ན། འགག་པ་རང་འཇིག་པ་མེད་པར་མི་འགྱུར་བས་ངེས་ན། བདག་གི་ལུས་མཐར་འཇིག་པའི་ཆོས་ཅན་དུ་ངེས་པར་རྟོགས་སོ། །བཅོམ་ལྡན་འདས་
ཀྱིས་བཀའ་སྩལ་པ། དེ་དེ་བཞིན་ནོ། །རྒྱལ་པོ། ཁྱོད་ནི། ད་ལྟ་ལང་ཚོ་ཡོལ་ཏེ་བྱད་བཞིན་དར་ལ་བབས་པའི་སྐབས་ལས་རྣམ་པ་གཞན་དུ་འགྱུར་བ་ལགས་མོད། གསལ་རྒྱལ་
གྱིས་གསོལ་པ། སྟོན་པ། བདག་བྱིས་པའི་སྐབས་སུ་ཤ་པགས་འཇམ་ཞིང་འཁྲིལ་ཆགས་ལ། དར་ལ་བབས་པའི་སྐབས་སུ་རྩལ་སྟོབས་ཡོངས་སུ་རྒྱས་པ་ལས། ད་ལྟ་ལང་

66-1-403b

ཚོ་ཡོལ་བས་རྩལ་སྟོབས་རྒུད་ཅིང་དྲན་པ་རྨོངས་པ་ལ་ཐུག་པས་ལུས་ཀྱི་རང་བཞིན་འགྱུར་ལ་ཟུངས་དམའ་ཞིང་ཁམས་རྙོག་པས། སྐྲ་དཀར་གཉེར་མ་ལྷགས་པས་རིང་པོར་མི་ཐོགས་ཏེ། ཇི་
ལྟར་ན༑ སྔོན་གྱི་དར་ལ་བབས་པའི་གནས་སྐབས་དང་འདྲ་བར་གྱུར། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ། ཁྱོད་ཀྱི་ལང་ཚོ་གློ་བུར་དུ་རྒས་པར་ལྟ་མཆིས་སམ། གསལ་
རྒྱལ་གྱིས་གསོལ་པ། བཅོམ་ལྡན་འདས། ལང་ཚོ་ནི། ཁད་ཀྱིས་ཡོལ་བ་སྟེ། མངོན་པ་མ་ཡིན་པར་དབྱར་དགུ་ན་དུས་ཀྱིས་འགྱུར་བས་རིམ་གྱིས་གཏུགས་པར་གྱུར་ནས་ཚོད་འདིར་སླེབ་
སྙམ་ལགས་ཏེ། ཅིའི་ཕྱིར་ཞེ་ན། བདག་ལོ་ཉི་ཤུ་ལོན་པ་ན་གཞོན་པ་ཉིད་ནའང་བྱད་བཞིན་འགྱུར་བས། ལོ་བཅུའི་དུས་ལས་རྒུད་པར་གྱུར་ལ། ལོ་སུམ་ཅུའི་ཚེ་ཉི་ཤུ་ལས་ཀྱང་རྒུད་ལ། ད་
ལྟ་ནི༑ ལོ་གཉིས་ཀྱིས་ལྷག་པའི་དྲུག་ཅུ་ལགས་ཏེ། སྔོན་ལོ་ལྔ་བཅུའི་གནས་སྐབས་ན་འདི་བས་གཞོན་ཤ་ཅན་ལགས་སོ། །སྟོན་པ། རིམ་གྱིས་ལང་ཚོ་ཡོལ་བའི་རྣམ་འགྱུར་རྗེས་སུ་དཔག་
སྟེ༑ རེ་ཞིག་ལོ་བཅུ་བཅུ་ན་རྣམ་འགྱུར་མངོན་པར་འགྱུར་རོ། །ཡང་ཞིབ་ཏུ་བརྟགས་ཚེ་ལོ་ཁྱུད་ཀོར་རེ་ལ་འགྱུར་བར་མ་ཟད་ལོ་རེ་བཞིན་འགྱུར་བ་དང༌། ལོ་རེར་མ་ཟད་ཟླ་རེར་དང༌།
ཟླ་རེར་མ་ཟད་ཉིན་རེར་ཡང་འགྱུར་བ་དང༌། ཞིབ་ཏུ་ན་སྐད་ཅིག་སྐད་ཅིག་ལ་ཡིད་འགྱུར་བའི་བར་དག་ཏུ་ཡང་མི་བརྟན་པ་སྟེ། དེས་ན་བདག་གི་ལུས་མཐར་འཇིག་པའི་ཆོས་ཅན་དུ་ངས་

66-1-404a

པར་རྟོགས་སོ། །བཅོམ་ལྡན་འདས་ཀྱིས་རྒྱལ་པོ་ལ་བཀའ་སྩལ་པ། ཁྱོད་ཀྱིས་རྣམ་པར་འགྱུར་ཞིང་མི་བརྟན་པའི་ངང་ཚུལ་མཐོང་བས། ཁྱོད་མཐར་
འཇིག་པའི་ཆོས་ཅན་དུ་ཤེས་ན། ཅི་ཁྱོད་མཐར་འཇིག་པའི་ཚེ་ན་ཁྱོད་ལ་མི་འཇིག་པའི་ཆོས་འགའ་ཞིག་མཆིས་སམ། རྒྱལ་པོ་གསལ་རྒྱལ་གྱིས་ཐལ་མོ་སྦྱར་ཏེ་བཅོམ་ལྡན་འདས་ལ་
གསོལ་པ། བདག་གིས་ངེས་པར་མ་འཁུམས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། བདག་གིས་རྟོགས་པར་བྱ་སྟེ། རང་བཞིན་ནི། སྐྱེ་འགག་མ་མཆིས་སོ། །རྒྱལ་
པོ༑ ཁྱོད་ཀྱིས་སྔོན་ནམ་ཞིག་ན་གངྒཱའི་ཀླུང་མཐོང་བ་ཡིན། རྒྱལ་པོས་གསོལ་པ། བདག་ལོ་གསུམ་ན་མས་བཀུར་ཏེ་ཁྱབ་འཇུག་གི་ལྷ་ཁང་མཇལ་བར་དོང་བའི་ཚེ་ཀླུང་བབས་པ་
མཐོང་སྟེ། དེའི་ཚེ་གངྒཱ་ཡིན་པར་འཁུམས་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ། ཁྱོད་ཀྱིས་སྨྲས་པ་ལྟ་ན་ལོ་ཉི་ཤུ་ན་ལོ་བཅུ་ལས་བརྒལ་བ་ནས་བཟུང་སྟེ་དྲུག་
ཅུའི་བར་དུ་ལོ་དང༌། ཟླ་བ་དང༌། ཉི་མ་དང༌། དུས་ཚོད་རེ་རེ་བཞིན་ཡིད་ཙམ་རེ་རྣམ་པར་འགྱུར་བར་སྨྲ་ན། ཁྱོད་ཀྱིས་ལོ་གསུམ་ན་གངྒཱའི་ཀླུང་མཐོང་བ་ལས། ལོ་བཅུ་གསུམ་པའི་
ཚེ་མཐོང་བ་ན་ཅི་གངྒཱ་གཞན་དུ་འགྱུར་རམ། གསོལ་པ། ལོ་གསུམ་གྱི་ཚེ་མཐོང་བ་ལས་གཞན་དུ་མ་འགྱུར་ཞིང༌། ལོ་དྲུག་ཅུ་ན་ཡང་དེ་ཁོ་ན་ལྟར་ལགས་སོ། །བཅོམ་ལྡན་འདས་

66-1-404b

ཀྱིས་བཀའ་སྩལ་པ། ཁྱོད་ད་ལྟ་སྐྲ་དཀར་གཉེར་མ་ལྷགས་པས་ན། བཞིན་བྱིས་པའི་གནས་སྐབས་ཡོས་ངེས་པར་རྒས་པར་གྱུར་མོད། ཁྱོད་ཀྱིས་སྔོན་བྱིས་པའི་གནས་སྐབས་སུ་མཐོང་བ་
ལས་གངྒཱ་གཞན་དུ་འགྱུར་བའི་དབྱེ་བ་ལྟ་མཆིས་སམ། གསོལ་པ། བཅོམ་ལྡན་འདས། མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ། །ཁྱོད་ཀྱི་བཞིན་རྒས་ཤིང༌། རང་
བཞིན་ནི། རྒས་པ་མེད་དོ། རྒས་པ་ནི། འགྱུར་བ་ཞེས་བྱ་ལ། རྒས་པ་མེད་པ་ནི། མི་འགྱུར་བ་ཞེས་བྱའོ། །འགྱུར་བ་ནི། སྐྱེ་འཆི་ཉམས་སུ་མྱོང་ལ། འགྱུར་བ་མེད་པ་ཉིད་ནི། གདོད་
ནས་སྐྱེ་འཆི་མ་མཆིས་ན། དེ་ཇི་ལྟར་ན། ཁྱོད་ཀྱིས་སྐྱེ་འཆི་ཉམས་སུ་མྱོང་བར་འགྱུར། དེས་ན་ཅིའི་ཕྱིར་ཁྱོད་ཀྱིས་ད་དུང་ཀུན་ཏུ་རྒྱུ་སོགས་ཀྱི་རྗེས་སུ་འབྲངས་ཏེ་ཤི་བའི་ཚེ་བེམ་རིག་ཆད་པར་
སྨྲ་བར་བགྱིད། རྒྱལ་པོ་གསལ་རྒྱལ་གྱིས་དེ་སྐད་ཐོས་པ་དང༌། ལུས་འདི་བརྗེས་པའི་ཚེ་རྟེན་འདི་བོར་ནས་སྐྱེ་བ་གཞན་ལེན་པ། འཁོར་འདུས་པ་དང་ལྷན་ཅིག་སྔོན་མ་ཐོས་པའི་གཏམ་གྱིས་
ལྷག་པར་རྩེན་ཞིང་དགའ་བ་ཉམས་སུ་མྱོང་བར་གྱུར་ཏོ། །དེའི་ཚེ་ཀུན་དགའ་བོ་སྟན་ལས་ལངས་ཏེ་ཕྱག་འཚལ་ནས་ཐལ་མོ་སྦྱར་ཏེ་པུས་མོ་བཙུགས་ཏེ་བཅོམ་ལྡན་འདས་ལ་གསོལ་པ།
བཅོམ་ལྡན་འདས། བདག་གིས་གསུང་འདི་འཁུམས་པ་ལམ་ན། རང་བཞིན་ནི། སྐྱེ་འགག་མ་མཆིས་ཏེ། ཇི་ལྟར་ན། བཅོམ་ལྡན་འདས་ཀྱིས་བདག་ཅག་སོ་སོའི་སྐྱེ་བོ་རྣམས་ཀྱིས་རང་

66-1-405a

གི་རང་བཞིན་བརླག་སྟེ་ཕྱིན་ཅི་ལོག་ཏུ་སྤྱོད་པར་གསུངས། དེས་ན་བྱམས་བརྩེས་བདག་གི་དྲི་མ་སྦྱང་དུ་གསོལ། དེའི་ཚེ་བཅོམ་ལྡན་འདས་ཀྱིས་ཕྱག་གསེར་གྱི་
མདོག་ཅན་འཁོར་ལོ་རྩིབས་སྟོང་དང་ལྡན་པ་འོག་ཏུ་བརྐྱང་སྟེ་ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་བདག་གི་ཕྱག་རྒྱ་འདི་མཐོང་བ་ལས་གྱེན་དུ་བལྟ་བར་སྨྲའམ། ཐུར་དུ་བལྟ་
བར་སྨྲ༑ ཀུན་དགའ་བོས་གསོལ་པ། འཇིག་རྟེན་རྣམས་ཀྱིས་ནི། འདི་ལ་ཐུར་དུ་བལྟ་བར་སྨྲ་སྟེ། གང་ཞིག་ནི། གྱེན་དང༌། གང་ཞིག་ཐུར་དུ་བསྙད་པར་བདག་གིས་མ་འཁུམས་
ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། འཇིག་རྟེན་རྣམས་ཀྱིས་འདི་ལ་ཐུར་དུ་བསྙད་པར་བགྱི་ན། གང་ཞིག་ལ་གྱེན་དུ་བསྙད་པར་བགྱི། ཀུན་
དགའ་བོས་གསོལ་པ། བཅོམ་ལྡན་འདས་ཀྱིས་ཕྱག་བསྒྲེངས་ཏེ་ཤིང་བལ་ལྟར་འཇམ་པའི་སོར་མོ་སྟེང་དུ་བསྟན་པའི་ཚེ་དེ་ལ་གྱེན་དུ་བསྙད་པར་བགྱི་མོད། བཅོམ་ལྡན་འདས་ཀྱིས་ཕྱག་
བསྒྲེངས་ཏེ་ཀུན་དགའ་བོ་ལ་བཀའ་སྩལ་པ། འདི་ལྟར་སྟེང་འོག་ཕན་ཚུན་གོས་བརྗེས་པ་ལ་འཇིག་རྟེན་པ་རྣམས་འདྲ་བར་མཐོང་བ་ཡིན་སྙམ་ན། ཁྱེད་ཅག་གི་ལུས་དང༌། བཅོམ་ལྡན་
འདས་ཀྱི་དག་གསལ་ཆོས་ཀྱི་སྐུ་གཉིས་དཔེ་མཚུངས་སུ་ཕྱེ་བའི་ཚེ་གོ་བར་ནུས་ཡོད། དེ་བཞིན་གཤེགས་པའི་སྐུ་ནི། ཡང་དག་པར་རྟོགས་ལ། ཁྱེད་ཅག་གི་ལུས་ནི། རང་བཞིན་

66-1-405b

ཕྱིན་ཅི་ལོག་ཏུ་བསྙད་པ་དེ་ལ་ཁྱོད་ཀྱིས་དཔྱད་ཅིང་བལྟས་པ་ན་ཁྱོད་ཀྱི་ལུས་དེ་བཞིན་གཤེགས་པའི་སྐུ་ལ་དཔེར་བྱས་པའི་ཚེ་ཕྱིན་ཅི་ལོག་ཏུ་བསྙད་ན་ཅི་ཞིག་ཕྱིན་ཅི་ལོག་ཅེས་བརྗོད། དེའི་ཚེ་ཀུན་
དགའ་བོ་འཁོར་འདུས་པ་དང་ལྷན་ཅིག་བཅོམ་ལྡན་འདས་ལ་མིག་འབུར་ཚུགས་སུ་མི་འཛུམ་པར་བལྟ་ཞིང་ལུས་སེམས་ཀྱི་ཕྱིན་ཅི་ལོག་གང་ལ་བསྙད་པ་མ་ཤེས་སོ། །དེ་ནས་བཅོམ་ལྡན་འདས་
ཀྱིས་བྱམས་བརྩེ་བསྐྱེད་དེ་ཀུན་དགའ་བོ་དང༌། འཁོར་འདུས་པ་ལ་ཐུགས་ཀྱིས་བསྲང་སྟེ་རྒྱ་མཚོའི་རླབས་དང་མཚུངས་པའི་དབྱངས་ཀྱིས་འདུས་པའི་ཚོགས་ལ་བཀའ་སྩལ་པ། རིགས་ཀྱི་བུ་
རྣམས༑ བདག་གིས་རྒྱུན་དུ་བསྟན་ཏེ། གཟུགས་དང༌། ཤེས་པ་ཐམས་ཅད་ཀྱི་རྒྱུ། སེམས་ལས་བྱུང་བ་ཐམས་ཅད་ཀྱི་རྩ་བ། ཀུན་གྱི་རྒྱུའི་བདག་ཉིད་ཀྱི་ཆོས་ཐམས་ཅད་ནི། སེམས་ཉིད་ལས་
བྱུང་བ་སྟེ། ཁྱོད་ཀྱི་ལུས་དང༌། སེམས་ཐམས་ཅད་ངོ་མཚར་རྨད་དུ་བྱུང་བའི་སེམས་འོད་གསལ་བ་ལས་བྱུང་བ་ཡིན་ན། ཁྱོད་ཅག་ཇི་ལྟར་རྨད་དུ་བྱུང་བའི་སེམས་འོད་གསལ་བ། དག་པའི་དེ་
ཁོན་ཉིད་ཀྱི་རིན་པོ་ཆེ་སྟེར་ནས་ཡེ་ཤེས་ཉིད་ལས་རྨོངས་པ་ཚོལ་བར་བྱེད། རྨོངས་པ་ལས་ནི། སྟོང་པའི་སྐབས་ཕྱེ་ཞིང༌། རྨོངས་པ་དང༌། སྟོང་པའི་འཇུར་མདུད་ལས་གཟུགས་དང༌། དེ་
ལས་ཡང་འདུ་ཤེས་སྣ་ཚོགས་པ་འབྱུང་ཞིང༌། དེ་ལས་ཕུང་པོར་རེད་པར་འགྱུར་རོ། །རྒྱུའི་རྣམས་འདུས་པ་ལས་ནང་གི་གཡེང་བའི་རྣམ་རྟོག་གིས་བསྐྱོད་པས་ཕྱི་རོལ་གྱི་དོན་ཐམས་ཅད་ལ་

66-1-406a

རྒྱུག་པས་འཁྲུལ་ཞིང་འཁྱམས་ནས་རྙོག་པའི་རྣམ་པ་ལ་སེམས་ཀྱི་རང་བཞིན་དུ་འཁྲུལ་ལོ། །དེ་ལྟར་གཅིག་ཏུ་རྨོངས་པས་ན། གཟུགས་ཀྱི་དངོས་པོ་ཉིད་ནང་
གི་རང་བཞིན་དུ་བཟུང་ནས་རྟག་ཏུ་ཕྱི་རོལ་གྱི་གཟུགས་ཀྱི་དངོས་པོ་རི་ཀླུང་དང་ནམ་མཁའ་སྟོང་པས་ཆེན་པོའི་བར་ཐམས་ཅད་རྨད་དུ་བྱུང་བའི་སེམས་འོད་གསལ་བའི་རང་བཞིན་ཡིན་
པ་མ་ཤེས་སོ། །དཔེར་ན། དྭངས་ཤིང་གསལ་བའི་རྒྱ་མཚོ་ཆེན་པོ་སྟོང་ཕྲག་བརྒྱ་པ་ཡོངས་སུ་དོར་ནས་ཆུ་བུར་ཕྲ་མོའི་རྣམ་པ་ལ་རྦ་རླབས་སུ་བལྟས་ཏེ་རྒྱ་མཚོ་ཆེན་པོར་རྟག་ཏུ་འཁྲུལ་
པ་བཞིན་ནོ། །ཁྱེད་ཅག་ནི། རྨོངས་པ་ལས་ཀྱང་ཆེར་རྨོངས་པ་སྟེ། ད་གཟོད་བདག་གི་ཕྱག་ཐུར་དུ་བསྟན་པ་བྱེ་བྲག་མ་ཕྱེད་པ་དང་འདྲ་བས་ན། བཅོམ་ལྡན་འདས་ཀྱིས་ཁྱེད་ཅག་ལྷག་
པར་བྱམས་པ་དང༌། བརྩེ་བར་བྱ་བར་གསུངས་སོ། །དེའི་ཚེ་ཀུན་དགའ་བོས་བཅོམ་ལྡན་འདས་ལས་ལྷག་པར་བརྩེ་བའི་བཀའ་ལུང་མནོས་ཏེ་མིག་མཆི་མས་གང་བཞིན་དུ་ཐལ་
མོ་སྦྱར་ཏེ་བཅོམ་ལྡན་འདས་ལ་གསོལ་པ། བདག་གིས་བཅོམ་ལྡན་འདས་ཀྱི་གསུང་རྨད་དུ་བྱུང་བ་དེ་ལྟར་ཐོས་པ་ལས་རྨད་དུ་བྱུང་བའི་སེམས་འོད་གསལ་བ། ཡོངས་སུ་རྫོགས་པ།
རྟག་ཏུ་གནས་པ་རྟོགས་པར་གྱུར་མོད་ཀྱི། བདག་གིས་བཅོམ་ལྡན་འདས་ཀྱིས་ཆོས་ཀྱི་བཀའ་མཆིད་སྩལ་བརྟོགས་པ་ལས་སེམས་ཀྱི་རྒྱུད་འདི་ཉིད་དྲངས་པས་གཅིག་ཏུ་གུས་ཤིང་པུ་དུད་

66-1-406b

དུ་བྱེད་པ་ལ། དེ་ལྟ་བུའི་སེམས་ཙམ་ཞིག་ཐོབ་མོད་ཀྱི། སེམས་དེ་ཉིད་བདེན་པའི་རྩ་བ་ཅན་དུ་ལྟ་བར་མ་ནུས་སོ། །བཅོམ་ལྡན་འདས་ཀྱིས་ལྷག་པར་བྱམས་པ་དང༌། བརྩེ་བས་བདག་གི་ཐེ་
ཚོམ་བཅད་ནས་བླ་ན་མེད་པའི་གོ་འཕང་ལ་འགོད་པའི་ཆོས་ཟབ་མོ་བཤད་དུ་གསོལ། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱེད་ཅག་རྒྱུ་དངོས་པོའི་སེམས་ཉིད་ཀྱིས་
ཆོས་ཀྱི་ཚུལ་ཐོས་པར་གྱུར་ཏེ། ཆོས་ཀྱི་ཚུལ་ལ་བདེན་པར་མངོན་པར་ཞེན་པས་ཆོས་ཀྱི་དེ་ཉིད་མ་རྟོགས་སོ། །འགའ་ཞིག་གིས་སོར་མོའི་རྩེ་མོས་ཟླ་བ་བསྟན་པ་ན་དེ་ལས་ཟླ་བ་ལ་བལྟ་བར་རིགས་
ཀྱི༑ སོར་མོ་ཉིད་ཟླ་བར་བཟུང་ན། མི་དེས་ཟླ་བར་རིང་དུ་འཁྲུལ་པར་མ་ཟད་སོར་མོ་དེ་ལའང་རིང་དུ་འཁྲུལ་ཏེ། ཅིའི་ཕྱིར་ན། སྟོན་བྱེད་ཀྱི་སོར་མོ་དྭངས་པའི་ཟླ་བ་ཞེས་རིང་དུ་འཁྲུལ་བས་
སོར་མོར་རིང་དུ་འཁྲུལ་བ་ལྟ་ཞོག །སྣང་མུན་ཀྱང་མི་ཕྱེད་པར་འགྱུར་ཏེ། ཅིའི་ཕྱིར་ན། སོར་མོའི་རྩེ་མོ་དྭངས་པའི་ཟླ་བར་བཟུང་བས་སྣང་མུན་ལོག་པར་ནོར་བས་སོ། །ཁྱོད་ཀྱང་དེ་བཞིན་
དུ་བལྟའོ། །བདག་གིས་དམ་པའི་ཆོས་འཆད་པའི་བཀའ་རྣམ་པར་འབྱེད་ནུས་པ་ཉིད་དུ་བཟུང་ན། འོན་ཏེ་བདག་གིས་སྩལ་པའི་བཀའ་དང་འབྲེལ་བ་མེད་པའི་ཁྱོད་ཀྱི་སེམས་ཉིད་གཞན་དུ་
གྱུར་བ་ལྟ་མཆིས་སམ། དཔེར་ན། མགྲོན་པོ་མགྲོན་ཁང་དུ་འོང་བ་ཅུང་ཟད་འདུག་ཅིང༌། འཕྲལ་དུ་འགྲོ་བས་རྒྱུན་དུ་མི་གནས་ལ། ཁྱིམ་གྱི་བདག་པོ་ནི། འགྲོ་བར་མི་བྱེད་པས་ན། ཁྱིམ་

66-1-407a

གྱི་བདག་པོ་ཟེར་རོ། །དེ་བཞིན་དུ་སེམས་ཀྱི་རང་བཞིན་ཉིད་ཡིན་ན་ནི། གང་དུ་ཡང་འགྲོ་བར་མི་བྱེད་པས། ཇི་ལྟར་ན། སྒྲ་དང་བྲལ་བའི་རྣམ་པར་རིག་པའི་
རང་བཞིན་ཡང་མེད་པར་འགྱུར། དེ་ལྟར་ན། སྒྲ་ལ་རྣམ་པར་རིག་པའི་སེམས་ཀྱི་རང་བཞིན་ཡོད་པར་མ་ཟད། བདག་གི་བཞིན་རྣམ་པར་རིག་པ་ཡང་གཟུགས་ཀྱི་རྣམ་པ་ཐམས་
ཅད་ལས་གཞན་དུ་ཁྱོད་ཀྱི་རྣམ་པར་རིག་པའི་རང་བཞིན་མེད་པར་འགྱུར་ལ། དེ་ལྟར་ན། སྣ་ཚོགས་པའི་རྣམ་པར་རིག་པ་ཐམས་ཅད་དང་བྲལ་བའི་བར་དང༌། གཟུགས་མ་ཡིན་
ཞིང་སྟོང་པ་མ་ཡིན་པའི་དངོས་པོ་གནག་ལྷས་ཀྱི་བུ་སོགས་ཀྱིས་ཟབ་མོའི་གནས་སུ་ཞེན་པའི་བར་དང་མཚུངས་སོ། །ཅི་སྟེ་ཆོས་ཐམས་ཅད་དང་བྲལ་བའི་རྣམ་པར་རིག་པའི་རང་
བཞིན་མེད་པར་གྱུར་ལ། ཁྱོད་ཀྱི་སེམས་ཀྱི་རང་བཞིན་སོ་སོར་ལྡོག་ཅིང་འགྲོ་བ་ཉིད་ན་གང་ཞིག་གནས་པ་པོ་ཉིད་དུ་གྱུར། ཀུན་དགའ་བོས་གསོལ་པ། བདག་གི་སེམས་ཉིད་སོ་
སོར་ལྡོག་ན། བཅོམ་ལྡན་འདས་ཀྱིས་བཀའ་སྩལ་པའི་རྨད་དུ་བྱུང་བའི་སེམས་གསལ་རིག་ཇི་ལྟར་ན་མི་ལྡོག་པར་འགྱུར། ཐུགས་བརྩེ་བས་དགོངས་ཏེ་བདག་གི་སླད་དུ་བཀའ་སྩལ་
དུ་གསོལ། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་ཀྱི་མཐོང་བའི་རང་བཞིན་རྨད་དུ་བྱུང་བའི་གསལ་རིག་འདི། རྨད་དུ་བྱུང་བའི་སེམས་ཀྱི་དེ་ཉིད་རང་བཞིན་

66-1-407b

མ་ཡིན་ཀྱང་ཟླ་གཉིས་དང་འདྲ་སྟེ། ཟླ་བའི་བརྙན་པོ་དང་མི་འདྲའོ། །ཁྱོད་ཀྱིས་ལེགས་པར་ཉོན་ཅིག །བདག་གིས་མི་ལྡོག་པའི་རང་བཞིན་ཁྱོད་ལ་བསྟན་པར་བྱའོ། །ཀུན་དགའ་བོ། ཀུན་དགའ་
ར་བའི་སྒོ་ཕྱེ་སྟེ་ཤར་ཕྱོགས་ནས་ཉི་མ་ཤར་བ་ན་འོད་འཁྱུག་པར་འགྱུར་ཏེ། ནམ་གུང་ན་ཟླ་སྣང་བྲལ་བའི་ཚེ་སྨག་དང་སྤྲིན་འཐིབས་པས་མུན་པར་འགྱུར་རོ། །སྒོ་དང་སྐར་ཁུང་ནས་ནི་མཐོང་བ་
གསལ་བར་འགྱུར་ལ། རྩིག་པ་དང་སྒྲིབ་ཡོལ་གྱིས་ཆོད་པ་ན་མཐོང་བ་སྒྲིབ་པར་འགྱུར་རོ། །རྣམ་པར་འབྱེད་པའི་གནས་སུ་ནི། ཡང་ཡོངས་སུ་རིག་པར་བྱའོ། །བར་སྣང་ལ་ནི། ཅི་ཡང་སྟོང་པ་
ཁོ་ན་སྣང་ངོ༌། །ཐག་རིང་པོའི་རྡུལ་འཚུབས་པའི་རྣམ་པ་ནི། མུན་པར་གཏིབས་པར་སྣང་ངོ༌། །རྡུལ་དྭངས་པའི་ཚེ་ན་ཡང་དྭངས་ཤིང་གསལ་བར་འགྱུར་རོ། །ཀུན་དགའ་བོ། ཁྱེད་ཅག་
གིས་འགྱུར་བ་དང་བཅས་པའི་རྣམ་པ་དེ་དག་ཐམས་ཅད་ལ་ལྟོས་ཤིག །བདག་གིས་དེ་དག་རང་རང་གི་རྒྱུའི་གནས་སུ་ལྡོག་པ་སྟོན་ནོ། །ཇི་ལྟར་ན། རྒྱུའི་གནས་ཡིན་ཞེ་ན། ཀུན་དགའ་བོ།
འགྱུར་བ་དང་བཅས་པ་དེ་དག་ལས། སྣང་བ་ནི། ཉི་མའི་དཀྱིལ་འཁོར་ལ་ལྡོག་པར་བགྱིས་ཏེ། ཅིའི་ཕྱིར་ན། ཉི་མ་མེད་ན་སྣང་བ་མེད་དེ། སྣང་བའི་རྒྱུ་ནི། ཉི་མ་ཡིན་ཏེ། དེ་བས་ན།
ཉི་མ་ལ་ལྡོག་པར་བགྱིའོ། །མུན་པ་ནི། ནམ་གུང་གི་ཟླ་སྣང་བྲལ་བ་ལ་ལྡོག་པར་བགྱིའོ། །མཐོང་གསལ་བ་ནི། སྐར་ཁུང་ལ་ལྡོག་པར་བགྱིའོ། །སྒྲིབ་པ་ནི། རྩིག་པ་དང་སྒྲིབ་ཡོལ་ལ་

66-1-408a

ལྡོག་པར་བགྱིའོ། །ཡོངས་སུ་རིག་པ་ནི། རྣམ་པར་འབྱེད་པའི་གནས་སུ་ལྡོག་པར་བགྱིའོ། །བར་སྣང་ནི། སྟོང་པ་ལ་ལྡོག་པར་བགྱིའོ། །གཏིབས་པའི། རྡུལ་
འཚུབས་པ་ལ་ལྡོག་པར་བགྱིའོ། །དྭངས་པ་ནི། རྡུལ་དྭངས་པ་ལ་ལྡོག་པར་བགྱིའོ། །འདི་ལྟར་ན། འཇིག་རྟེན་ན་ཡོད་པའི་ཆོས་རྣམས་ནི། སྡེ་ཚན་འདི་རྣམས་ལས་མི་འདའོ། །ཁྱོད་
ཀྱི་མཐོང་བའི་སྡེ་ཚན་བརྒྱད་ཀྱི་སྣང་བའི་རང་བཞིན་གསལ་ཞིང་རིག་པ་འདི་གང་དུ་ལྡོག་པར་བགྱི། ཅིའི་ཕྱིར་ན། གལ་ཏེ་སྣང་བ་ལ་ལྡོག་ན་ནི། སྣང་བ་མེད་པའི་ཚེ་མུན་པ་ཡང་མི་
མཐོང་བར་འགྱུར་རོ། །སྣང་མུན་སོགས་སྣ་ཚོགས་པའི་ཡུལ་རྣམ་པར་འབྱེད་པ་ཡོད་པའི་ཚེ་མཐོང་བ་ཉིད་རྣམ་པར་འབྱེད་པ་མེད་ལ། ལྡོག་པར་བྱ་བ་ཐམས་ཅད་ནི། ཁྱོད་མ་ཡིན་
བ་ཉིད་དོ། །ཁྱོད་ཀྱི་ལྡོག་པ་མེད་པ་ཉིད་ནི། ཁྱོད་མ་ཡིན་པ་གཞན་སུ་ཞིག་ཡིན། འདི་ཉིད་ལས་ཁྱོད་ཀྱི་སེམས་ཡེ་ནས་དག་ཅིང་གསལ་བ་རྟོགས་པར་འགྱུར་བ་ཞིག་ན། ཁྱོད་རང་ཉིད་
རྨོངས་པས་རང་བཞིན་བརླག་སྟེ་སྐྱེ་འཆིའི་འཁྲུལ་འཁོར་དུ་ཆུད་པས་རྣམ་པར་འཁྱམས་པར་འགྱུར་རོ། །དེས་ན་དེ་བཞིན་གཤེགས་པས་ཁྱེད་ཅག་སྙིང་རེ་རྗེ་ཞེས་བརྩེ་བར་མཛད་
དོ༑ ༑ཀུན་དགའ་བོས་གསོལ་པ། བདག་གི་མཐོང་བའི་རང་བཞིན་འདི་ལྡོག་པ་མེད་པ་ཤེས་ཀྱང་གང་ཞིག་བདག་གི་ཡང་དག་པའི་རང་བཞིན་ཡིན་ཇི་ལྟར་ཤེས་པར་འགྱུར། །བཅོམ་

66-1-408b

ལྡན་འདས་ཀྱིས་བཀའ་སྩལ་པ། ངས་ཁྱོད་ལ་འདྲི་བར་བྱ་སྟེ། ཁྱོད་ཀྱིས་ད་ལྟ་ཟག་པ་མེད་པའི་རྣམ་པར་དག་པ་མ་ཐོབ་ཀྱང་བཅོམ་ལྡན་འདས་ཀྱི་རྫུ་འཕྲུལ་གྱི་མཐུ་ལས་བསམ་གཏན་དང་
པའི་བར་དུ་སྒྲིབ་ཐོགས་མེད་པར་འགྱུར་རོ། །མ་འགགས་པས་ནི། འཛམ་བུ་གླིང་ལ་ལྟ་བའི་ཚེ་ལག་མཐིལ་གྱི་ཨ་མྲའི་འབྲས་བུ་བཞིན་དུ་སྣང་ངོ༌། །བྱང་ཆུབ་སེམས་དཔའ་རྣམས་ལ་ནི།
འཇིག་རྟེན་གྱི་ཁམས་བརྒྱ་སྟོང་སྣང་ངོ༌། །ཕྱོགས་བཅུའི་དེ་བཞིན་གཤེགས་པ་རྣམས་ཀྱིས་ནི། ཕྲ་རབ་རྡུལ་སྙེད་ཀྱི་དག་པའི་ཞིང་གི་མཐར་ཐུག་པའི་བར་མི་གཟིགས་པ་ཅི་ཡང་མ་མཆིས་
སོ༑ ༑སེམས་ཅན་རྣམས་ཀྱིས་ནི། གསལ་བར་བལྟས་པའི་ཚེ་ནས་དང་ཚོན་ལས་མི་འདའོ། །ཀུན་དགའ་བོ། བདག་གིས་ཁྱོད་དང་ལྷན་ཅིག་རྒྱལ་ཆེན་བཞིའི་གཞལ་མེད་ཁང་ལྟ་བ་དང༌།
དེའི་བར་གྱི་ཆུ་དང༌། སྐམ་དང༌། བར་སྣང་འགྲོ་བ་རྣམས་ཡོངས་སུ་ལྟ་བ་ན། སྣང་མུན་སྣ་ཚོགས་པའི་རྣམ་པ་ཡོད་ཀྱང་མདུན་རོལ་གྱི་ཡུལ་གྱི་རྣམ་པ་སོ་སོ་དང་ར་ཞིང་བསྒྲིགས་པ་སྟེ། གཞན་
མ་མཆིས་པས་ཁྱོད་ཀྱིས་འདིར་རང་དང་གཞན་རྣམ་པར་འབྱེད་པར་རིགས་སོ། །ད་ལྟ་ངས་ཁྱོད་ཀྱི་སླད་དུ་སྣང་བ་དེ་དག་ལས་གང་ཞིག་བདག་གི་རང་བཞིན་ཡིན། གང་ཞིག་དངོས་པོའི་རང་
བཞིན་འབྱེད་པར་བགྱིད། ཀུན་དགའ་བོ། ཁྱོད་ཀྱི་ནུས་པ་ཅི་ཡོད་ཀྱིས་ལྟོས་དང༌། ཉི་ཟླའི་དཀྱིལ་འཁོར་གྱི་བར་ནི། དངོས་པོ་ཡིན་གྱི། ཁྱོད་མ་ཡིན་ལ་གསེར་གྱི་རི་བདུན་གྱི་བར་ཞི་བ།

66-1-409a

ཏུ་བརྟགས་པའི་ཚེ་སྣ་ཚོགས་པའི་འོད་བཀྲ་བ་ཡང་དངོས་པོ་ཉིད་ཡིན་གྱི། ཁྱོད་མ་ཡིན་ནོ། །རིམ་གྱིས་ཞིབ་ཏུ་བརྟགས་པ་ན་སྤྲིན་ལྡང་བ། བྱ་འཕུར་བ། རླུང་
གཡོ་བ༑ རྡུལ་འཚུབས་པ། ནགས་ཚལ། རི། ཀླུང༌། རྩྭ་ལྡུམ། མི་དང༌། དུད་འགྲོ་ཐམས་ཅད་ཀྱང་དངོས་པོ་ཡིན་གྱི། ཁྱོད་མ་ཡིན་ནོ། །ཀུན་དགའ་བོ། དེ་ལྟར་ཉེ་བ་དང༌། རིང་བའི་རྣམ་
པ་སྣ་ཚོགས་པའི་དངོས་པོ་ཐམས་ཅད་སོ་སོ་ཐ་དད་པ་ཡིན་ཀྱང་ཁྱོད་ཀྱི་གསལ་ཞིང་རིག་པའི་སྣང་བ་སྟེ། དངོས་པོ་དེ་དེ་དག་ཐམས་ཅད་སོ་སོ་ཐ་དད་པའི་དབྱེ་བ་ཡོད་ཀྱང་སྣང་བའི་རང་བཞིན་
ལ་ཐ་དད་མེད་དོ། །འདིའི་རྨད་དུ་བྱུང་བའི་གསལ་ཞིང་རིག་པ་ནི། ཁྱོད་ཀྱི་སྣང་བའི་རང་བཞིན་ནོ། །གལ་ཏེ་སྣང་བ་ཉིད་ཡུལ་གྱི་དངོས་པོ་ཡིན་ན། ཁྱོད་ཀྱིས་ངའི་སྣང་བ་ཡང་མཐོང་བར་
འགྱུར་རོ། །གལ་ཏེ་ལྷན་དུ་མཐོང་བ་ལ་ངའི་སྣང་བ་མཐོང་བ་སྨྲ་ན། ངས་མི་མཐོང་བའི་ཚེ་ཅིའི་ཕྱིར་ངའི་མི་མཐོང་བའི་ཡུལ་ཉིད་མི་མཐོང་བར་འགྱུར། གལ་ཏེ་ངའི་མི་མཐོང་བ་ཉིད་
མཐོང་ན། རང་ཉིད་མི་མཐོང་བའི་རྣམ་པ་ཅན་མ་ཡིན་པར་འགྱུར་རོ། །གལ་ཏེ་ངའི་མི་མཐོང་བའི་ཡུལ་མི་མཐོང་ན་རང་ཉིད་དངོས་པོ་མ་ཡིན་པར་འགྱུར་བས་ན། ཇི་ལྟར་ན་ཁྱོད་མ་ཡིན་
པར་འགྱུར། གཞན་ཡང་ཁྱོད་ཀྱིས་དངོས་པོ་མཐོང་བའི་ཚེ་ཁྱོད་ཀྱིས་དངོས་པོ་མཐོང་བ་དང༌། དངོས་པོ་ཀྱང་ཁྱོད་མཐོང་བར་འགྱུར་ལ། དེ་ལྟར་ན་རང་བཞིན་འཁྲུག་པར་གྱུར་པས་

66-1-409b

བདག་དང༌། ཁྱོད་ཉིད་འཇིག་རྟེན་དང་བཅས་པ་རྣམ་པར་བཞག་པ་མི་འགྲུབ་པར་འགྱུར་རོ། །ཀུན་དགའ་བོ། ཁྱོད་ཀྱིས་མཐོང་བའི་ཚེ་ཁྱོད་ཀྱི་ཡིན་ལ་བདག་གི་མ་ཡིན་པའི་སྣང་བའི་རང་བཞིན་
ཁྱབ་པར་གྱུར་པ་ཁྱོད་མ་ཡིན་ན། གཞན་སུ་ཞིག་ཡིན། ཅིའི་ཕྱིར། ཁྱོད་ཀྱི་རང་གི་ཡང་དག་པའི་རང་བཞིན་ལ་ཐེ་ཚོམ་ཟ་བའི་རང་གི་རང་བཞིན་མི་ཤེས་པར་ཅིའི་ཕྱིར་ཕྱིར་ཞིང་བདག་ལ་ཐེ་ཚོམ་
ཟ་ཞིང་འདྲི་བར་བགྱིད། ཀུན་དགའ་བོས་གསོལ་པ། བཅོམ་ལྡན་འདས། གལ་ཏེ་སྣང་བའི་རང་བཞིན་འདི་ནི། གདོན་མི་ཟ་བར་བདག་གི་ཡིན་ལ་གཞན་གྱི་མ་ཡིན་ན། བདག་གིས་བཅོམ་
ལྡན་འདས་དང་ལྷན་དུ་རྒྱལ་ཆེན་བཞིའི་ངོ་མཚར་གཏེར་གྱི་རིན་ཆེན་ཁང་པ་བརྟགས་པ་དང༌། ཉི་ཟླའི་དཀྱིལ་འཁོར་གྱི་བར་སྣང་བ་འདིས་ཡོངས་སུ་ཁྱབ་ཅིང་མི་མཇེད་ཀྱི་ཁམས་ཡོངས་སུ་གཏུགས་
བར་གྱུར་ཏོ། །ཕྱིར་ལོག་སྟེ་བསམ་གཏན་གྱི་ཁང་པར་སླེབ་པ་ན་ཀུན་དགའ་ར་བ་ཁོ་ན་མཐོང་བར་འགྱུར་རོ། །བསམ་གཏན་གྱི་ཁང་པ་ནས་མཉམ་པར་བཞག་པའི་ཚེ་བྱ་འདབ་ཙམ་ཞིག་མཐོང་
བར་སྣང་ངོ༌། །སྟོན་པ། སྣང་བ་འདི་རང་གི་ངང་གིས་འཇིག་རྟེན་ཁམས་ཁྱབ་པར་སྣང་ལ། ད་སྟེ་ཁང་པའི་ནང་དུ་གང་བར་སྣང་ངོ༌། །སྣང་བ་འདི་ཆེན་པོ་རྣམས་འདུས་ནས་ཆུང་བར་གྱུར་ཏམ།
རྩིག་པ་དང་སྒྲིབ་ཡོལ་གྱིས་ཆོད་པས་བསྐལ་པར་གྱུར་ཏམ། འདིའི་དོ་ན་གང་ན་གནས་པ་བདག་གིས་མ་ཤེས་པས་ཐུགས་རྗེ་ཆེན་པོས་བདག་གི་སླད་དུ་རྒྱས་པར་བཀའ་སྩལ་དུ་གསོལ། བཅོམ་

66-1-410a

ལྡན་འདས་ཀྱིས་བཀའ་སྩལ་པ། ཀུན་དགའ་བོ། འཇིག་རྟེན་ཐམས་ཅད་ཀྱི་ལས་དོན་ཆེ་ཆུང་ཕྱི་ནང་ཐམས་ཅད་མདུན་རོལ་གྱི་ཡུལ་སྣང་གིས་བསྡུས་པ་སྟེ།
མཐོང་བ་འདི་ལ་བཀྲམ་པ་དང༌། བཅུམ་པར་སྨྲ་བར་མི་བྱའོ། །དཔེར་ན། སྣོད་གྲུ་བཞི་བའི་ནང་གི་སྟོང་པ་གྲུ་བཞི་པ་མཐོང་བ་དང་མཚུངས་སོ། །ཁོ་བོས་ཁྱོད་ལ་ཡང་འདྲི་བར་བྱ་སྟེ། སྣོད་
གྲུ་བཞི་པ་འདིའི་ནང་གི་སྟོང་པ་གྲུ་བཞི་པ་སྣང་བ་དེ་ངེས་པར་གྲུ་བཞི་པ་ཡིན་ནམ། གྲུ་བཞི་པ་མ་ངེས་པ་ཡིན་གྲང༌། གལ་ཏེ་ངེས་པར་གྲུ་བཞི་པ་ཡིན་ན་ནི། སྣོད་ཟླུམ་པོ་བཞག་པའི་ཚེ་
དེའི་ནང་གི་སྟོང་པ་ཟླུམ་པོར་མི་འགྱུར་ལ། གལ་ཏེ་མ་ངེས་པ་ཡིན་ཚེ་སྣོད་གྲུ་བཞི་པའི་ནང་དུ་ཡང་སྟོང་པ་གྲུ་བཞི་པ་མེད་པར་འགྱུར་རོ། །ཁྱོད་ཀྱིས་དོན་འདི་གང་དུ་གནས་པ་མ་ཤེས་པར་
སྨྲ་ན༑ དོན་འདིའི་རང་བཞིན་ནི། དེ་ལྟར་ཡིན་ན་ཇི་ལྟར་གནས་པར་སྨྲ་བར་བགྱི། ཀུན་དགའ་བོ། གྲུ་བཞི་དང་ཟླུམ་པོ་མེད་པར་འཇུག་ན་ནི། སྣོད་ཀྱི་གྲུ་བཞི་པ་གསལ་བར་བྱ་ཡི་སྟོང་
པའི་དངོས་པོ་ལ་གྲུ་བཞི་པ་མེད་པས། བར་སྣང་སྟོང་པའི་དངོས་པོ་གྲུ་བཞི་པ་ཡོད་པ་གསལ་བར་བྱའོ། །ཞེས་སྨྲ་པར་མི་རིགས་སོ། །གལ་ཏེ་ཁྱོད་ཀྱིས་དྲིས་པ་ལྟར་ཁང་པའི་ནང་དུ་གནས་
པའི་ཚེ་མཐོང་སྣང་བཅུམ་ནས་ཆུང་དུར་བྱས་པ་ཡིན་ན། གྱེན་དུ་ཉི་མ་ལ་བལྟས་པའི་ཚེ་ཁྱོད་ཀྱིས་མཐོང་སྣང་འདི་བཏེག་ནས་ཉི་མ་ལ་སླེབ་པར་བྱེད་དམ། གལ་ཏེ་རྩིག་པ་དང་སྒྲིབ་ཡོལ་

66-1-410b

གྱིས་བར་དུ་བཅད་དེ། སྒྲིབ་པར་ནུས་ན་སྐར་ཁུང་ཆུང་དུ་བྲུས་པའི་ཚེ་ཅི་མཐོང་སྣང་འཐུད་པར་འགྱུར་ཏམ། དོན་འདི་ཉིད་དེ་ལྟར་མ་ཡིན་ནོ། །སེམས་ཅན་ཐམས་ཅད་ཐོག་མ་མེད་པ་ནས་རང་
གི་རང་བཞིན་དངོས་པོ་ལ་ཞེན་པས་དངོས་པོ་འཁྲུལ་པར་འཕྱན་པས་ན། དེ་དག་སྟོར་ཏེ་ལས་ཆེན་པོ་དང་ཆུང་དུ་ཞེས་རློམ་པར་བྱེད་དོ། །གལ་ཏེ་དངོས་པོ་ལས་མངོན་པར་ལོག་པའི་ཚེ་ན་དེ་བཞིན་
གཤེགས་པ་དང་མཚུངས་པར་གྱུར་ཏེ། ལུས་དང་སེམས་ཡོངས་སུ་ཡེ་ནས་དག་ཅིང་དེ་བཞིན་ཉིད་ཀྱི་དཀྱིལ་འཁོར་ལས་གཡོ་བ་མེད་ལ། བ་སྤུའི་ཁུང་བུ་གཅིག་ལ་ཡང་ཕྱོགས་བཅུའི་ཞིང་རབ་
འབྱམས་ཆུད་པར་བྱེད་དོ། །ཀུན་དགའ་བོས་གསོལ་པ། སྟོན་པ། གལ་ཏེ་མཐོང་སྣང་འདི་ཉིད་བདག་གི་རྨད་དུ་བྱུང་བའི་རང་བཞིན་ཡིན་ན། རྨད་དུ་བྱུང་བའི་རང་བཞིན་འདི་ནི། བདག་
གི་མདུན་ན་གནས་པས་གདོན་མི་ཟ་བར་མཐོང་བ་ཉིད་དུ་བདེན་པས་ད་ནི། བདག་གི་ལུས་དང་སེམས་ཅི་ཞིག་ཏུ་འགྱུར། བདག་གི་ལུས་དང་སེམས་ནི། རྣམ་པར་དབྱེ་བར་བྱར་ཡོད་ཀྱང་
མཐོང་བའི་རང་བཞིན་དེས་བདག་གི་ལུས་རྣམ་པར་དབྱེ་བར་མ་མཆིས་སོ། །གལ་ཏེ་བདག་གི་སེམས་བདག་ལ་ལྟ་བ་པོའི་རང་བཞིན་ཡིན་ཚེ་ལྟ་བའི་རང་བཞིན་ནི། ངེས་པར་བདག་
གི་ཡིན་པར་འགྱུར་ལ། ལུས་ནི། བདག་གི་མ་ཡིན་པར་འགྱུར་རོ། །འདི་ནི། དེ་བཞིན་གཤེགས་པས་སྔོན་དུ་དངོས་པོ་བདག་ལ་ལྟ་བར་འགྱུར་བ་མི་འཐད་པར་གསུངས་པ་དང་ཅིས་མི་

66-1-411a

མཚུངས། བརྩེ་བ་ཆེན་པོས་མ་རྟོགས་པའི་གནས་རྣམ་པར་འབྱེད་པར་མཛད་དུ་གསོལ། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་མཐོང་སྣང་
འདི་ཁྱོད་ཀྱི་མདུན་དུ་གནས་པར་སྨྲས་པ་ནི། ཡང་དག་པའི་དོན་མ་ཡིན་ནོ། །གལ་ཏེ་ངེས་པར་མཐོང་སྣང་འདི་ཁྱོད་ཀྱི་མདུན་དུ་གནས་ཤིང་མཐོང་བར་ངེས་པ་ཡིན་ན། མཐོང་བའི་རང་
བཞིན་འདི་ནི། ཕྱོགས་ཆ་དང་བཅས་པར་འགྱུར་ལ། བསྟན་དུ་མེད་པར་འགྱུར་བ་མ་ཡིན་ནོ། །དེར་མ་ཟད་ད་ལྟ་ཁྱོད་དང་ལྷན་ཅིག་རྒྱལ་བྱེད་ཚལ་དུ་བསྡད་ནས་ནགས་ཚལ་དང༌། ཀླུང་རྒྱུན་
དང༌། ཕོ་བྲང་དང༌། ཀུན་དགའ་ར་བ་དང༌། ཡར་ཉི་ཟླའི་བར་དང༌། མདུན་དུ་གངྒཱ་ལ་ཕྱོགས་ཏེ་ཡོངས་སུ་བལྟས་པ་ན། ཁྱོད་ཀྱིས་བདག་གི་སེངྒེའི་ཁྲིའི་མདུན་ནས་ལག་པ་བརྐྱང་སྟེ་རྣམ་
པ་སྣ་ཚོགས་དེ་དག་སྟོན་པར་བྱེད་པ་ན་འཐིབས་པོ་ནི། ནགས་ཚལ་དང༌། སྣང་བ་ནི། ཉི་མའི་འོད་དང༌། སྒྲིབ་པ་ནི། རྩིག་པ་དང་སྒྲིབ་ཡོལ་དང༌། ཐལ་བྱུང་ནི། སྟོང་པ་ཡིན་ཏེ། དེ་ལྟར་
རྩྭ་ཤིང་ནས་སྤུ་ཉག་གི་བར་ཆེ་ཆུང་སོ་སོ་ཐ་དད་པ་ཡོད་ཀྱང་གཟུགས་ཀྱང་ཡིན་ཕྱིན་ཆད་བསྟན་དུ་མེད་པ་མ་ཡིན་ནོ། །གལ་ཏེ་མཐོང་སྣང་འདི་ཁྱོད་ཀྱི་མདུན་དུ་ངེས་པར་གནས་པའི་ཚེ་ཁྱོད་
གྱིས་མཛུབ་མོས་རིག་པར་བསྟན་ཏེ། གང་ཞིག་མཐོང་སྣང་ཡིན་པ་སྟོན་པར་རིགས་སོ། །ཀུན་དགའ་བོ། རིག་པར་བྱ་སྟེ། གལ་ཏེ་སྟོང་པ་ནི། མཐོང་སྣང་ཡིན་ན། མཐོང་སྣང་དུ་གྲུབ་

66-1-411b

པས་ཇི་ལྟར་སྟོང་པར་འགྱུར། །གལ་ཏེ་དངོས་པོ་མཐོང་སྣང་ཡིན་ན། མཐོང་སྣང་དུ་གྲུབ་པས་ཇི་ལྟར་དངོས་པོར་འགྱུར། ཁྱོད་ཀྱིས་དངོས་པོ་ཐམས་ཅད་ལ་ཞིབ་ཏུ་གཞིགས་ཏེ་ཕྲ་ཞིང་
གསལ་བ་དག་ཅིང་རྨད་དུ་བྱུང་བའི་མཐོང་སྣང་གི་རང་བཞིན་འདི་དང་འདི་ཞེས་བདག་ལ་བསྟན་ཏེ་དངོས་པོ་དེ་དག་དང་འདྲ་བར་ཕྱེ་སྟེ་གསལ་བར་མ་འདྲེས་པར་གྱིས་ཤིག །ཀུན་དགའ་བོས་
གསོལ་པ། བདག་ད་ལྟ་ཁང་པ་བརྩེགས་པ་ཀུན་དགའ་ར་བ་གནས་ཐག་རིང་པོར་ཆུ་བོ་གངྒཱའི་བར་དང༌། ཡར་ཉི་ཟླར་བལྟས་པ་དང༌། ལག་པས་བསྟན་ཅིང་མིག་གིས་མཐོང་དུ་རུང་བ་ཐམས་ཅད་
དངོས་པོ་ཁོ་ན་དེ་མཐོང་སྣང་མ་ཡིན་ནོ། །བཅོམ་ལྡན་འདས། རྒྱལ་བས་གསུངས་པ་ལྟར་ན། བདག་ལྟ་བའི་ཟག་པ་དང་བཅས་པའི་ཉན་ཐོས་ལས་དང་པོ་པ་ལྟ་ཞོག །བྱང་ཆུབ་སེམས་དཔའ་རྣམས་
ཀྱིས་ཀྱང་དངོས་པོའི་རྣམ་པ་ཐམས་ཅད་ལས་ལོགས་སུ་མཐོང་སྣང་ཕྱེ་སྟེ་དངོས་པོ་ཐམས་ཅད་དང་བྲལ་བའི་རང་གི་རང་བཞིན་བསྟན་པར་མི་ནུས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ཏེ།
དེ་དེ་བཞིན་ནོ། །བཅོམ་ལྡན་འདས་ཀྱིས་ཡང་བཀའ་སྩལ་པ། ཁྱོད་ཀྱིས་མཐོང་སྣང་འདི་དངོས་པོ་ཐམས་ཅད་དང་བྲལ་བ་ལོགས་སུ་རང་གི་རང་བཞིན་མེད་དོ། །ཞེས་སྨྲས་ཀྱང་ཁྱོད་ཀྱིས་བསྟན་པའི་དངོས་
པོ་ཐམས་ཅད་ཀྱི་ནང་ན་མཐོང་སྣང་དུ་གདགས་པ་མ་མཆིས་སོ། །ཡང་ཁྱོད་ལ་བཤད་པར་བྱ་སྟེ། ཁྱོད་དེ་བཞིན་གཤེགས་པ་དང་ལྷན་ཅིག་རྒྱལ་བྱེད་ཚལ་ནས་ཡང་ནགས་ཚལ་དང་རབ་ནས་ཉི་

66-1-412a

ཟླའི་བར་དུ་རྣམ་པ་སྣ་ཚོགས་པ་ལ་སོ་སོར་དཔྱད་པ་ན་ཅི་ཞིག་ལྟར་ནའང་ཁྱོད་ཀྱི་རྨད་དུ་བྱུང་བའི་མཐོང་སྣང་བསྟན་དུ་མེད་ཅིང༌། ཁྱོད་ཀྱིས་ཡང་དངོས་པོ་དེ་དག་ལས་
གང་ཞིག་མཐོང་སྣང་མ་ཡིན་པ་སྟོན་ཅིག །ཀུན་དགའ་བོས་གསོལ་པ། བདག་གིས་རྒྱལ་བྱེད་ཚལ་ལ་སོགས་པ་བལྟས་པ་ན་དེ་དག་ལས་གང་ཞིག་མཐོང་སྣང་མ་ཡིན་པ་མ་འཁུམས་སོ། །
ཅིའི་ཕྱིར་ཞེ་ན། ནགས་ཚལ་ཉིད་མཐོང་སྣང་མ་ཡིན་ན། ཇི་ལྟར་ན་ནགས་ཚལ་མཐོང་བར་འགྱུར། ཅི་སྟེ་ནགས་ཚལ་ཉིད་མཐོང་སྣང་ཡིན་ན་ཡང་ཅི་ཞིག་ནགས་ཚལ་མཐོང་བར་འགྱུར། །
ཞེས་པ་ནས་ཇི་ལྟར་སྟོང་པ་མཐོང་སྣང་མ་ཡིན་ན། སྟོང་པ་ཉིད་ཇི་ལྟར་མཐོང་བར་འགྱུར། གལ་ཏེ་སྟོང་པ་ཉིད་མཐོང་སྣང་ཡིན་ན། ཡང་ཅི་ཞིག་སྟོང་པ་མཐོང་བར་འགྱུར། ཡང་བདག་གིས་
ཞིབ་ཏུ་བརྟགས་པ་ན་དངོས་པོ་དེ་དག་གི་ནང་ནས་ཕྲ་ཞིབ་ཞིབ་པར་ཕྱེ་བའི་ཚེ་མཐོང་སྣང་མ་ཡིན་པ་མ་མཆིས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་དེ་བཞིན་ཏེ། དེ་དེ་བཞིན་ནོ། །
དེའི་ཚེ་འཁོར་འདུས་པའི་སློབ་པ་ཐམས་ཅད་བཅོམ་ལྡན་འདས་ཀྱི་བཀའ་འདི་ཐོས་པས་སེམས་བློང་བློང་བོར་འགྱུར་ཞིང༌། དོན་དེའི་མཐའ་དང་མུ་མ་ཤེས་པས་ཡུད་ཅིག་དངངས་ཤིང་
ནེམ་ནུར་དུ་གྱུར་ཏེ་དྲན་པ་སྟོར་བ་ལྟར་གྱུར་ཏོ། །བཅོམ་ལྡན་འདས་ཀྱིས་དེ་དག་རྟབ་རྟབ་བོར་གྱུར་པར་གཟིགས་ནས་བྱམས་བརྩེ་མངོན་དུ་མཛད་དེ་ཀུན་དགའ་བོ་དང་འཁོར་འདུས་

66-1-412b

པ་རྣམས་ལ་རྗེས་སུ་སྟོན་པའི་སླད་དུ་བཀའ་སྩལ་པ། རིགས་ཀྱི་བུ། བླ་ན་མེད་པའི་ཆོས་ཀྱི་རྒྱལ་པོ་བཀའ་ཡང་དག་པ་བདེན་པ་སྟེ། ཇི་ལྟ་བ་ཉིད་ཇི་བཞིན་དུ་གསུངས་པ། རྫུན་པ་མེད་ཅིང་བསླུ་བ་
མེད་ལ༑ ཀུན་ཏུ་རྒྱུ་རྣམ་པ་བཞིས་འཆི་བ་མེད་པར་བརླང་པོས་ལོག་པར་སྨྲས་པ་དང་མི་མཚུངས་སོ། །ཁྱེད་ཅག་གིས་ཞིབ་ཏུ་བརྟག་པར་བྱ་སྟེ། བརྩེ་བས་བསྐྱངས་པའི་རེ་བ་མ་བརླག་ཅིག །དེའི་
ཚེ་ཆོས་ཀྱི་རྒྱལ་པོའི་སྲས་འཇམ་པའི་དབྱངས་ཀྱིས་འཁོར་རྣམ་པ་བཞི་ལ་བརྩེ་བའི་སེམས་ཀྱིས་འཁོར་འདུས་པ་མང་པོའི་ནང་ནས་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་སྤྱི་བོས་ཕྱག་འཚལ་
ནས་ལག་པ་ཐལ་མོ་སྦྱར་ཏེ་གུས་པས་འདི་སྐད་ཅེས་གསོལ་ཏོ། །བཅོམ་ལྡན་འདས། འཁོར་འདུས་པ་འདི་དག་དེ་བཞིན་གཤེགས་པས་གསལ་བར་ཕྱེ་བའི་མཐོང་བ་རྣམ་པར་དག་པ་གཟུགས་
དང་སྟོང་པ་གཉིས་ཡིན་མིན་གྱི་དོན་མ་རྟོགས་སོ། །བཅོམ་ལྡན་འདས། འདིའི་མདུན་གྱི་རྐྱེན་གཟུགས་དང་སྟོང་པ་ལ་སོགས་པའི་མཚན་མ་རྣམས་གལ་ཏེ་མཐོང་བ་ཡིན་ན་བསྟན་དུ་ཡོད་པར་རིགས་
སོ༑ ༑གལ་ཏེ་མཐོང་བ་མ་ཡིན་ན། མཐོང་བར་མི་འགྱུར་བར་རིགས་སོ། །ད་ལྟ་དོན་དེ་ཉིད་ཀྱི་གནས་ལུགས་མི་ཤེས་པའི་ཕྱིར་དེ་ལྟར་ཐེ་ཚོམ་དུ་གྱུར་ཅིང་སྐྲག་པར་གྱུར་ཏེ། སྔོན་གྱི་དགེ་བའི་རྩ་བ་
ཆུང་བ་དག་གི་སྤྱོད་ཡུལ་མ་ཡིན་ནོ། །དེས་ན་དེ་བཞིན་གཤེགས་པའི་བརྩེ་བ་ཆེན་པོས་དངོས་པོ་འདི་དག་ཐམས་ཅད་ཀྱི་མཚན་མ་དང༌། མཐོང་བའི་རང་བཞིན་རྣམ་པར་དག་པའི་སྡོད་ལུགས་དེ་

66-1-413a

ཉིད་ལས་གང་ཞིག་ཡིན་པ་དང་མ་ཡིན་པ་མ་འཚལ་ན། དོན་འདི་གསལ་བར་ཕྱེ་ནས་བསྟན་དུ་གསོལ་ཞེས་གསོལ་པ་དང༌། སངས་རྒྱས་བཅོམ་ལྡན་འདས་ཀྱིས་འཇམ་
དབྱངས་ལ་སོགས་པ་འཁོར་འདུས་པ་ལ་འདི་སྐད་ཅེས་བཀའ་སྩལ་ཏོ། །ཕྱོགས་བཅུའི་དེ་བཞིན་གཤེགས་པ་རྣམས་དང༌། བྱང་ཆུབ་སེམས་དཔའ་རྣམས་སོ་སོར་ཏིང་ངེ་འཛིན་ལ་སྙོམས་པར་ཞུགས་
པ་ན་དེར་མཐོང་བ་དང་མཐོང་བའི་རྐྱེན་སྣང་བའི་མཚན་མ་དག་ནམ་མཁའི་མེ་ཏོག་ལྟར་གདོད་མ་ནས་ཅི་ཡང་མེད་དོ། །མཐོང་བ་འདི་དང་རྐྱེན་འདི་དག་གདོད་མ་ནས་རྨད་དུ་བྱུང་བའི་བྱང་ཆུབ་
ཀྱི་དབྱིངས་རྣམ་པར་དག་ཅིང་གསལ་བའི་ཆོས་ཀྱི་སྐུ་དེར་ཡང་ཡིན་པ་དང་མ་ཡིན་པ་ནི། ཇི་ལྟར་གནས། འཇམ་དཔལ། ངས་ད་ལྟ་ཁྱོད་ལ་དྲི་ཡི། དཔེར་ན། ཁྱོད་འཇམ་དཔལ་ཡིན་ཞིང༌།
འཇམ་དཔལ་ཞེས་བྱ་བ་གཞན་ཡང་ཡོད་དམ། འོན་ཏེ་འཇམ་དཔལ་དེ་ལྟ་བུ་མེད་བཀའ་སྩལ་པ་དང༌། འཇམ་དཔལ་གྱིས་གསོལ་པ། བཅོམ་ལྡན་འདས། དེ་དེ་བཞིན་ནོ། །བདག་
འཇམ་དཔལ་ཡིན་ཞིང་བདག་ལས་གཞན་འཇམ་དཔལ་མེད་དོ། །དེ་ཅིའི་ཕྱིར་ཞེ་ན། བདག་ལས་གཞན་འཇམ་དཔལ་ཡོད་ན་གཉིས་སུ་འགྱུར་རོ། །གཞན་ཡང་ད་ལྟ་བདག་གིས་འཇམ་
དཔལ་མེད་ཅེས་མ་སྨྲས་སོ། །དེ་ལ་ཡིན་པ་དང་མ་ཡིན་པ་གཉིས་ཀྱི་མཚན་མ་མེད་དོ། །དེ་སྐད་ཅེས་གསོལ་བ་དང༌། བཅོམ་ལྡན་འདས་ཀྱིས་བཀའ་སྩལ་པ། རྨད་དུ་བྱུང་བའི་མཐོང་བ་

66-1-413b

གསལ་བ་འདི་དང༌། ཡུལ་སྟོང་པ་ཉིད་དག་ཀྱང་དེ་ཁོ་ན་བཞིན་ནོ། །གདོད་མ་ནས་རྨད་དུ་བྱུང་བའི་གསལ་བ་བླ་ན་མེད་པའི་བྱང་ཆུབ་ཡང་དག་པའི་སེམས་དམ་པའི་བདེན་པ་ཡིན་ནོ། །རྫུན་པའོ་
གཟུགས་དང་སྟོང་པ་ཐོས་པ་དང་མཐོང་བར་གྱུར་པ་ནི། ཟླ་གཉིས་དང་འདྲ་སྟེ། གང་ཞིག་ནི། ཟླ་བ་ཡིན་ལ། གང་ཞིག་ནི། ཟླ་བ་མིན་ཞེས་བྱ། འཇམ་དཔལ། ཟླ་བ་གཅིག་ཏུ་བདེན་ན། དེ་ལ་
རང་ངོས་ནས་ཟླ་བ་ཡིན་པ་དང༌། མ་ཡིན་པ་གཉིས་མེད་དོ། །དེའི་ཕྱིར་ད་ལྟ་ཁྱོད་ཀྱི་མཐོང་བ་དང་མཐོང་བའི་ཡུལ་ལ་རྣམ་པ་སྣ་ཚོགས་སུ་གསལ་བར་སྣང་བ་འདི་ནི། ལོག་པར་རྟོག་པ་ཞེས་བྱ་སྟེ།
འདིའི་ནང་ནས་ཡིན་པ་དང་མ་ཡིན་པ་འབྱེད་པར་མི་ནུས་སོ། །དེ་ཡང་དག་པར་རྨད་དུ་བྱུང་བའི་གསལ་ཞིང་རིག་པའི་རང་བཞིན་ལ་བརྟེན་པས་ན་ཁྱོད་ལ་བསྟན་དུ་ཡོད་པ་དང༌། བསྟན་དུ་མེད་པ་
ལས་འདའ་བར་ནུས་སོ། །དེ་ནས་ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བདེན་པ་གསུང་བ་ཆོས་ཀྱི་རྒྱལ་པོས་བཀའ་སྩལ་བའི་རིག་པའི་རྐྱེན་ཕྱོགས་
བཅུའི་འཇིག་རྟེན་གྱི་ཁམས་ཁྱབ་པར་གསལ་ཞིང་དྭངས་པས་གཏན་དུ་གནས་པའི་རང་བཞིན་སྐྱེ་འགག་མེད་པ་བཅོམ་ལྡན་འདས་བདེན་པ་གསུང་བ་ཆོས་ཀྱི་རྒྱལ་པོས་བཀའ་སྩལ་པ་ལྟར་ན།
སྔོན་གྱི་བྲམ་ཟེ་ཀ་པི་ལས་སྨྲས་པའི་གསང་ཚིག་དང༌། ཐལ་བ་བྱུག་བ་པོ་ལ་སོགས་པའི་ཕྱི་རོལ་པ་རྣམས་ཀྱིས་བདག་བདེན་བར་ཡོད་ཅིང་ཕྱོགས་བཅུར་བྱ་བ་པ་ཡིན་ཞེས་པ་འདི་དང་ཇི་ལྟར་

66-1-414a

མི་འདྲ་ལགས། བཅོམ་ལྡན་འདས་ཀྱིས་ལངྐའི་རི་ལ་བློ་གྲོས་ཆེན་པོ་ལ་སོགས་པ་བྱང་ཆུབ་སེམས་དཔའ་རྣམས་ལ་དོན་འདི་རྒྱས་པར་བཀའ་སྩལ་པའི་ཚེ་ཕྱིར་
རོལ་པ་དེ་དག་རྟག་པ་རང་བྱུང་དུ་སྨྲ་ལ་བདག་གིས་རྟེན་ཅིང་འབྲེལ་པར་འབྱུང་བ་བཀའ་སྩལ་པ་འདི་ནི། དེ་རྣམས་ཀྱི་ཤེས་པར་བྱ་བའི་ཡུལ་མ་ཡིན་ཞེས་བཀའ་སྩལ་ན། ད་ལྟ་གལ་
ཏེ་གསལ་ཞིང་རིག་པ་འདིའི་རང་བཞིན་རང་བྱུང་སྐྱེ་བ་མེད་པ་འགག་པ་མེད་པ་གསོབ་དང༌། རྫུན་དང༌། ཕྱིན་ཅི་ལོག་ཐམས་ཅད་དང་ཡོངས་སུ་བྲལ་བ་འདི་ནི། རྟེན་ཅིང་འབྲེལ་པར་འབྱུང་
བ་མ་ཡིན་པ་ལྟ་ན། དེ་དག་གིས་རང་བྱུང་དུ་གྲུབ་ཅེས་སྨྲས་པ་དང་འདྲ་བས་ཇི་ལྟར་ན་རྣམ་པར་ཕྱེ་སྟེ་བསྟན་ནས་ལོག་པའི་ལྟ་བ་གང་ལ་ཡང་མི་འཇུག་ཅིང་ཡང་དག་པའི་སེམས་ཀྱི་གསལ་
ཞིང་རིག་པའི་རང་བཞིན་རྟོགས་པར་མཛད་དུ་གསོལ་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ། བདག་གིས་ད་ལྟ་དེ་ལྟ་བུར་ཐབས་ལ་མཁས་
པས་ཕྱེ་སྟེ་བསྟན་ནས་ཁྱོད་ལ་ཡང་དག་པར་བཀའ་སྩལ་པ་ན། ཁྱོད་ཀྱིས་མ་རྟོགས་པར་རང་བྱུང་བའོ་སྙམ་དུ་རྟོག་གོ །ཀུན་དགའ་བོ། གལ་ཏེ་རང་བྱུང་དུ་གྲུབ་པར་བདེན་ན། གོར་མ་
ཆག་པར་རང་བྱུང་བའི་དངོས་པོ་ཡོད་པར་གསོལ་བར་འབྱེད་རིགས་སོ། །ཁྱོད་ཀྱིས་ལེགས་པར་དཔྱོད་ཅིག །རྨད་དུ་བྱུང་བའི་མཐོང་བ་གསལ་བ་འདིའི་ནང་ན་གང་ཞིག་བདག་

66-1-414b

མཐོང་བ་འདིའི་སྣང་བ་བདག་གམ། མུན་པ་བདག་གམ། སྟོང་པ་བདག་གམ། བེམ་པོ་བདག་ཡིན། ཀུན་དགའ་བོ། གལ་ཏེ་སྣང་བ་བདག་ཡིན་ན། མུན་པ་མི་མཐོང་བར་འགྱུར་རོ། །གལ་
ཏེ་སྟོང་པ་རང་བྱུང་བའི་དངོས་པོ་ཡིན་ན། བེམ་པོ་མི་མཐོང་བར་འགྱུར་རོ། །དེ་བཞིན་དུ་དེས་མཚོན་ནས་མུན་པའི་མཚན་མ་ལ་སོགས་པའི་བར་བདག་ཡིན་ན། སྣང་བའི་དུས་སུ་མཐོང་བའི་རང་
བཞིན་རྒྱུན་ཆད་ནས་ཇི་ལྟར་ན་སྣང་བ་མཐོང་བར་འགྱུར་ཞེས་བཀའ་སྩལ་པ་དང༌། ཀུན་དགའ་བོས་འདི་སྐད་ཅེས་གསོལ་ཏོ། །ད་ལྟ་མཐོང་བ་དམ་པ་འདིའི་རང་བཞིན་ངེས་པར་རང་བྱུང་མིན་པར་
བཀའ་སྩལ་བ་ལས་ན། ཡང་བདག་གིས་གསལ་བར་རྟེན་ཅིང་འབྲེལ་པར་འབྱུང་བ་ཡིན་སྙམ་དུ་སེམས་སོ། །འོན་ཀྱང་ཇི་ལྟ་བ་བཞིན་ལེགས་པར་མ་རྟོགས་པས་དེ་བཞིན་གཤེགས་པ་ལ་དྲི་བ་
ཞུའོ༑ ༑དོན་འདི་ཇི་ལྟར་རྟེན་ཅིང་འབྲེལ་པར་འབྱུང་བ་དང་མཐུན་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་རྟེན་ཅིང་འབྲེལ་པར་འབྱུང་བ་འདྲི་ཞིང་གསོལ་ན་
བདག་གིས་སླར་ཡང་ཁྱོད་ལ་འདྲིའོ། །ད་ལྟ་ཁྱོད་ཀྱིས་མཐོང་བའི་རྒྱུ་ཉིད་ཀྱིས་རང་བཞིན་རྟེན་ཅིང་འབྲེལ་པར་འབྱུང་བ་ཤེས་སོ་ཞེ་ན། ཡང་མཐོང་བ་འདི་སྣང་བ་ལ་བརྟེན་ནས་མཐོང་ངམ། མུན་
པ་ལ་བརྟེན་ནས་མཐོང་ངམ། སྟོང་པ་ལ་བརྟེན་ནས་མཐོང་ངམ། བེམ་པོ་ལ་བརྟེན་ནས་མཐོང༌། ཀུན་དགའ་བོ། གལ་ཏེ་སྣང་བ་ལ་བརྟེན་པ་ཡིན་ན། མུན་པ་མི་མཐོང་བར་རིགས་སོ། །མུན་

66-1-415a

པ་ལ་བརྟེན་པ་ཡིན་ན། སྣང་བ་མི་མཐོང་བར་རིགས་སོ། །དེས་མཚོན་ནས་སྟོང་པ་ལ་བརྟེན་པ་དང༌། བེམ་པོ་ལ་བརྟེན་པའི་བར་དུ་སྣང་བ་དང་མུན་པ་ལྟར་རོ། །
ཀུན་དགའ་བོ། ཡང་མཐོང་བ་འདི་སྣང་བ་དང་འབྲེལ་བར་མཐོང་ངམ། མུན་པ་དང་འབྲེལ་བར་མཐོང་ངམ། སྟོང་པ་དང་འབྲེལ་བར་མཐོང་ངམ། བེམ་པོ་དང་འབྲེལ་བར་མཐོང༌།
ཀུན་དགའ་བོ། གལ་ཏེ་སྟོང་པ་དང་འབྲེལ་བ་ཡིན་ན། བེམ་པོ་མི་མཐོང་བར་རིགས་སོ། །བེམ་པོ་དང་འབྲེལ་བ་ཡིན་ན། སྟོང་པ་མི་མཐོང་བར་རིགས་སོ། །དེ་བཞིན་དུ་སྣང་བ་དང་འབྲེལ་
བ་དང༌། མུན་པ་དང་འབྲེལ་བའི་བར་དུ་སྟོང་པ་དང་བེམ་པོ་ལྟར་རོ། །འདི་ལྟར་རིགས་པར་བྱ་སྟེ། ཡང་དག་ཅིང་རྨད་དུ་བྱུང་བ་གསལ་ཞིང་རིག་པ་འདི་གདོད་མ་ནས་རྟེན་ཅིང་འབྲེལ་པར་
འབྱུང་བ་ཡང་མ་ཡིན། རང་བྱུང་དུ་གྲུབ་པ་ཡང་མ་ཡིན། རང་བྱུང་དུ་མ་གྲུབ་པ་ཡང་མ་ཡིན། མ་ཡིན་པ་ཡང་མ་ཡིན། མ་ཡིན་པ་མིན་པ་ཡང་མ་ཡིན། ཡིན་པ་ཡང་མ་ཡིན། ཡིན་
པ་མིན་པ་ཡང་མ་ཡིན་ཞིང་མཚན་མ་ཐམས་ཅད་དང་བྲལ་བའི་དེ་ཁོ་ན་ཉིད་ནི། ཆོས་ཐམས་ཅད་ཀྱི་རང་བཞིན་ནོ། །ཁྱོད་ད་ལྟ་ཅིའི་ཕྱིར་འདི་ལ་སེམས་ཞེན་ཅིང་འཇིག་རྟེན་པ་ཐམས་
ཅད་ཀྱི་ཚིག་བླ་དྭགས་ཀྱི་མིང་དང་མཚན་མས་ཇི་ལྟར་སོ་སོར་འབྱེད་པར་ནུས། དཔེར་ན། ལག་པས་ནམ་མཁའ་སྟོང་པ་ལ་ཉུག་ཅིང་ནོམ་བ་ཇི་ལྟ་བ་བཞིན་དུ་རང་དགར་རང་ཉིད་སྡུག་

66-1-415b

བསྔལ་བར་བྱེད་པ་ཙམ་ལས་ནམ་མཁའ་སྟོང་པ་ལ་ཁྱོད་ཀྱི་འདོད་པ་བཞིན་ཇི་ལྟར་འཛིན་པར་ནུས། ཀུན་དགའ་བོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས། གལ་
ཏེ་རྨད་དུ་བྱུང་བའི་རིག་པའི་རང་བཞིན་འདི་ངེས་པར་རྟེན་ཅིང་འབྲེལ་པར་འབྱུང་བ་མ་ཡིན་ན། ཅིའི་ཕྱིར་བཅོམ་ལྡན་འདས་ཀྱིས་དགེ་སློང་རྣམས་ལ་མཐོང་བའི་རང་བཞིན་ལ་རྐྱེན་བཞི་འདི་ལྟ་སྟེ།
སྟོང་པ་ལ་བརྟེན་པ་དང༌། སྣང་བ་ལ་བརྟེན་པ་དང༌། སེམས་ལ་བརྟེན་པ་དང༌། མིག་ལ་བརྟེན་པར་བཀའ་སྩལ་བའི་དོན་ཅི་ལྟ་བུ་ལགས། འདི་སྐད་ཅེས་གསོལ་པ་དང༌། བཅོམ་ལྡན་འདས་ཀྱིས་
བཀའ་སྩལ་པ། ཀུན་དགའ་བོ། བདག་གིས་འཇིག་རྟེན་གྱི་རྟེན་ཅིང་འབྲེལ་པར་འབྱུང་བའི་མཚན་ཉིད་ཐམས་ཅད་བཀའ་སྩལ་པ་ནི། ཡང་དག་པའི་དོན་མ་ཡིན་ནོ། །ཀུན་དགའ་བོ། ངས་ཁྱོད་
ལ་སླར་ཡང་འདྲིའོ། །འཇིག་རྟེན་གྱི་སྐྱེ་བོ་ཐམས་ཅད་ཀྱིས་བདག་གིས་མཐོང་བར་ནུས་སོ། །ཞེས་སྨྲ་མོད་ཀྱང༌། ཇི་ལྟར་ན་མཐོང་ལ་ཇི་ལྟར་ན་མི་མཐོང་ཞེས་བཀའ་སྩལ་པ་དང༌། ཀུན་དགའ་
པོས་གསོལ་པ། འཇིག་རྟེན་གྱི་སྐྱེ་བོ་དག་ཉི་མ་དང་ཟླ་བ་དང་སྒྲོན་མེའི་འོད་ལ་བརྟེན་ནས་དངོས་པོ་སྣ་ཚོགས་མཐོང་བས་ན་མཐོང་བ་ཞེས་བྱ་ལ། གལ་ཏེ་འོད་གསལ་བའི་སྣང་བ་གསུམ་པོ་འདི་
མེད་ན༑ མཐོང་བར་མ་ནུས་སོ། །ཀུན་དགའ་བོ། །གལ་ཏེ་སྣང་བ་མེད་པའི་ཚེ་མི་མཐོང་ཞེ་ན། མུན་པ་ཉིད་ཀྱང་མི་མཐོང་བར་རིགས་སོ། །གལ་ཏེ་ངེས་པར་མུན་པ་མཐོང་ན། འདི་ལ་སྣང་བ་

66-1-416a

མེད་ཅས་བྱ་བར་རིགས་ཀྱི། ཇི་ལྟར་ན་མཐོང་བ་མེད་ཅེས་སྨྲ། ཀུན་དགའ་བོ། གལ་ཏེ་མུན་པའི་དུས་སུ་སྣང་བའི་མཚན་མ་མི་མཐོང་ཞེས་ཐ་སྙད་འདོགས་ན་
ད་ལྟ་སྣང་བའི་དུས་སུ་མུན་པའི་མཚན་མ་མི་མཐོང་བའི་ཕྱིར་ཡང་མི་མཐོང་བ་ཉིད་ཅེས་ཐ་སྙད་འདོགས་པར་རིགས་སོ། །འདི་ལྟར་ན་མི་མཐོང་བ་ཞེས་བྱ་བ་འདི་ནི། མཚན་མ་གཉིས་ཀ་
ལ་འཇུག་པར་རིགས་སོ། །གལ་ཏེ་མཚན་མ་གཉིས་ཡོད་ན་གཅིག་གིས་གཅིག་ཕན་ཚུན་གོ་སྐབས་འཕྲོག་པར་འགྱུར་ལ། ཁྱོད་ཀྱི་མཐོང་བའི་རང་བཞིན་འདི་ཉིད་རེ་ཞིག་ཀྱང་མེད་པར་
གྱུར་པ་མ་ཡིན་ནོ། །འདི་ལྟར་ན་གཉིས་པོ་ཐམས་ཅད་ལ་མཐོང་བ་ཞེས་བྱ་བར་ཤེས་པར་བྱ་སྟེ། ཇི་ལྟར་མི་མཐོང་བར་འགྱུར། དེའི་ཕྱིར་ཀུན་དགའ་བོ། ཁྱོད་ཀྱིས་འདི་ལྟར་རིག་པར་
བྱ་སྟེ༑ སྣང་བ་མཐོང་བའི་ཚེ་མཐོང་བ་དེ་སྣང་བ་མ་ཡིན། མུན་པ་མཐོང་བའི་ཚེ་མཐོང་བ་དེ་མུན་པ་མ་ཡིན། སྟོང་པ་མཐོང་བའི་ཚེ་མཐོང་བ་དེ་སྟོང་པ་མ་ཡིན། བེམ་པོ་མཐོང་བའི་ཚེ་མཐོང་
བ་དེ་བེམ་པོ་མ་ཡིན། དོན་འདི་བཞི་དེ་ལྟར་ཡིན་མོད་ཀྱང་སླར་ཡང་ཁྱོད་ཀྱིས་འདི་ལྟར་རིག་པར་བྱ་སྟེ། མཐོང་བྱ་མཐོང་བའི་ཚེ་མཐོང་བ་དེ་མཐོང་བྱ་མ་ཡིན། མཐོང་བ་དེ་མཐོང་བྱ་དང་
བྲལ་ན་མཐོང་བའི་དོན་ཚང་བར་མི་ནུས་སོ། །ཡང་ཅིའི་ཕྱིར་རྟེན་ཅིང་འབྲེལ་པར་འབྱུང་བ་དང༌། རང་བྱུང་དང༌། འཕྲད་པ་དང༌། ལྟོས་པའི་མཚན་མ་ཞེས་བརྗོད། ཁྱོད་ལ་སོགས་པ་ཉན་

66-1-416b

ཐོས་རྣམས་བློ་རྟུལ་ཞིང་རྟོགས་པ་མེད་པས་དག་ཅིང་གསལ་བའི་དོན་དམ་པའི་མཚན་ཉིད་མ་རྟོགས་སོ། །ངས་ཁྱོད་ལ་བསྟན་པར་བྱའོ། །ལེགས་པར་དཔྱོད་ཅིག །བྱང་ཆུབ་མཆོག་གི་ལམ་ལ་
ལེ་ལོ་མ་བྱེད་ཅིག་ཅེས་བཀའ་སྩལ་པ་དང༌། ཀུན་དགའ་བོས་གསོལ་པ། བཅོམ་ལྡན་འདས། འཇིག་རྟེན་གྱི་སྐྱབས་བཅོམ་ལྡན་འདས་ཀྱིས་བདག་ཅག་ལ་བསྟན་པའི་རྟེན་ཅིང་འབྲེལ་པར་འབྱུང་
བ་དང༌། རང་བྱུང་དང༌། འཕྲད་པ་དང་ལྟོས་པའི་མཚན་ཉིད་དང༌། འཕྲད་པ་དང་ལྟོས་པ་མ་ཡིན་པའི་མཚན་ཉིད་ལ་སོགས་པ་བཀའ་སྩལ་པ་རྣམས་བདག་ཅག་གི་སེམས་ཀྱིས་གསལ་བར་མ་
རྟོགས་ཏེ། ད་ལྟ་གཞན་ཡང་མཐོང་བྱ་མཐོང་བ་ནི། མཐོང་བ་མིན་པའོ། །ཞེས་ཐོས་པས་ཆེས་ཆེར་འཁྱམས་པ་དང༌། རྨོངས་པ་རྒྱས་པར་གྱུར་ཏོ། །ཐུགས་རྗེ་ཆེན་པོས་རྗེས་སུ་བརྩེ་བར་
དགོངས་ཏེ་བདག་ཅག་ཐམས་ཅད་ལ་དག་ལ་གསལ་ཞིང་རིག་པའི་སེམས་གསལ་བར་ཕྱེ་སྟེ་བསྟན་དུ་གསོལ་ཞེས་ཞུས་ནས་ངུས་ཤིང་མིག་ནས་མཆི་མ་ཕྱུང་སྟེ་གདུང་བའི་ཡིད་ཀྱིས་སྤྱི་བོས་
ཕྱག་འཚལ་ནས་བཅོམ་ལྡན་འདས་ཀྱི་རྨད་དུ་བྱུང་བའི་བཀའ་ནོད་ཅིང་འདུག་གོ །དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་དང་བཅས་པའི་འདུས་པའི་འཁོར་རྣམས་ལ་ཐུགས་བརྩེ་བར་
དགོངས་ཏེ་གཟུངས་ཆེན་པོ་དང༌། ཏིང་ངེ་འཛིན་གྱི་སྤྱོད་པ་རྒྱ་ཆེན་པོ་མཆོག་ཏུ་གྱུར་པ་སྦྱངས་པའི་ལམ་རྒྱས་པར་བཀའ་སྩལ་པར་དགོངས་ཏེ་ཀུན་དགའ་བོ་ལ་འདི་སྐད་ཅེས་བཀའ་

66-1-417a

སྩལ་པ། ཀུན་དགའ་བོ། ཁྱོད་ཀྱིས་ནན་ཏན་དུ་སྦྱངས་པས་མང་དུ་ཐོས་པར་གྱུར་མོད་ཀྱི། དོན་འདི་ཟབ་ཅིང་ཕྲ་བའི་བསྒོམས་བྱུང་གིས་ཇི་ལྟ་བ་བཞིན་དུ་མ་
རྟོགས་སོ། །ད་ལྟ་ཁྱོད་ཀྱིས་ལེགས་པར་ཉོན་ཅིག །ངས་ཁྱོད་ལ་གསལ་བར་ཕྱེ་སྟེ་བསྟན་པར་བྱའོ། །དེར་མ་ཟད་ཡང་སླད་མའི་དུས་ཀྱི་སེམས་ཅན་སོ་སོའི་སྐྱེ་བོ་རྣམས་བྱང་ཆུབ་ཀྱི་གོ་
འཕང་ལ་དགོད་ཅིང་གཞག་པའི་ཕྱིར་དུའོ། །ཀུན་དགའ་བོ། སེམས་ཅན་ཇི་སྙེད་བ་དེ་ཐམས་ཅད་འཁོར་བར་འཁོར་བ་ནི། ཕྱིན་ཅི་ལོག་རྣམ་པ་གཉིས་སོ་སོར་འབྱེད་པའི་མཐོང་བ་
རྫུན་པའི་རྐྱེན་གྱི་དབང་གིས་སྐྱེ་བ་བླངས་ཏེ། ལས་ཀྱི་དབང་གིས་འཁོར་བར་འཁོར་རོ། །ཕྱིན་ཅི་ལོག་གི་མཐོང་བ་གཉིས་གང་ཞེ་ན། གཅིག་ནི། སེམས་ཅན་ཐམས་ཅད་ཀྱི་སོ་སོའི་ལས་
ཀྱི་ཕྱིན་ཅི་ལོག་གི་མཐོང་བ་དང༌། གཅིག་ཤོས་ནི། སེམས་ཅན་ཐམས་ཅད་ཀྱི་སྤྱི་མཐུན་གྱི་ལས་ཀྱི་ཕྱིན་ཅི་ལོག་གི་མཐོང་བའོ། །སོ་སོའི་ལས་ཀྱི་མཐོང་བ་གང་ཞེ་ན། ཀུན་དགའ་བོ།
དཔེར་ན། འཇིག་རྟེན་ན་མི་ཞིག་ནད་ཀྱིས་མིག་དམར་ཞིང་རབ་རིབ་ཏུ་གྱུར་ཏེ་མཚན་མོ་སྒྲོན་མེའི་འོད་ལ་བལྟས་པའི་ཚེ་འོད་ཀོར་ཟླུམ་པོ་ཁ་དོག་ལྔ་པ་རིམ་པར་བཀྲ་བ་མཐོང་བ་ལྟ་
བུའོ༑ ༑ཁྱོད་ཅི་སྙམ་དུ་སེམས། མཚན་མོ་འབར་བའི་སྒྲོན་མེའི་འོད་ལས་བྱུང་བའི་འོད་ཀོར་ཟླུམ་པོ་འདི་སྒྲོན་མེའི་གཟུགས་སམ། འོན་ཏེ་མཐོང་བའི་གཟུགས་ཞེས་བྱའམ།

66-1-417b

ཀུན་དགའ་བོ། །གལ་ཏེ་འདི་ཉིད་སྒྲོན་མེའི་གཟུགས་ཞེ་ན། མིག་ལ་རབ་རིབ་མེད་པ་རྣམས་ཅིའི་ཕྱིར་ཐུན་མོང་དུ་མཐོང་བར་མི་འགྱུར་ཞིང༌། མིག་རབ་རིབ་དང་ལྡན་པ་ཁོ་ནས་འོད་ཀོར་
ཟླུམ་པོ་མཐོང་བར་འགྱུར། གལ་ཏེ་མཐོང་བའི་གཟུགས་ཞེ་ན། མཐོང་བ་དེ་ཉིད་གཟུགས་སུ་འགྱུར་བ་ཞིག་ན། མིག་རབ་རིབ་དང་ལྡན་པ་དེས་འོད་ཀོར་ཟླུམ་པོ་ཇི་ལྟར་མཐོང༌། གཞན་
ཡང་ཀུན་དགའ་བོ། །གལ་ཏེ་འོད་ཀོར་ཟླུམ་པོ་འདི་སྒྲོན་མེ་དང་བྲལ་ཞིང་ལོགས་སུ་ཡོད་ན། ཉེ་ལོགས་སུ་ཡོད་པའི་ཡོལ་བ་དང༌། བླ་བྲེས་དང༌། ཁྲི་དང༌། སྟན་ལ་བལྟས་པ་ན་ཡང་གྲིབ་མ་
ཟླུམ་པོ་འབྱུང་བར་རིགས་སོ། །གལ་ཏེ་མཐོང་བ་དང་བྲལ་ནས་ལོགས་སུ་ཡོད་ན། མིག་གིས་མཐོང་བ་མ་ཡིན་པར་འགྱུར་ཞིང་མིག་རབ་རིབ་དང་ལྡན་པ་དེའི་མིག་ལ་གྲིབ་མ་ཟླུམ་པོ་
གང་ནས་མཐོང་བར་འགྱུར། འདི་འདི་ལྟར་རིག་པར་བྱ་སྟེ། གཟུགས་ངེས་པར་སྒྲོན་མེ་ལ་ཡོད་ལ་མཐོང་བའི་སྐྱོན་གྱིས་འོད་ཀོར་དུ་གྱུར་ཏོ། །འོད་ཀོར་དང་མཐོང་བ་གཉིས་རབ་རིབ་
ཀྱི་སྐྱོན་དུ་འགྱུར་གྱི། རབ་རིབ་མཐོང་བ་ཁོ་ནའི་སྐྱོན་མ་ཡིན་ནོ། །མཐར་གཏུགས་ན་སྒྲོན་མེ་འམ། མཐོང་བ་ཞེས་བརྗོད་པར་མི་བྱ་ན། དེ་ལ་སྒྲོན་མེ་མ་ཡིན། མཐོང་བ་མ་ཡིན་
ཞེས་བརྗོད་དུ་རུང་ངམ། ཟླ་གཉིས་སུ་སྣང་བ་ཉིད་དང་འདྲ་ཞིང་དངོས་ཀྱང་མ་ཡིན། གཟུགས་བརྙན་ཡང་མ་ཡིན་ནོ། །ཅིའི་ཕྱིར་ཞེ་ན། ཟླ་གཉིས་སུ་སྣང་བའི་རྒྱུ་མིག་འབྲས་བཙིར་

66-1-418a

བ་ལས་བྱུང་བའི་ཕྱིར་མཁས་པའི་སྐྱེ་བོ་གང་དག་མིག་འབྲས་བཙིར་བ་ཉིད་གཟུགས་དང་གཟུགས་མ་ཡིན་པ་མཐོང་བ་དང་བྲལ་བ་དང༌། མ་བྲལ་བ་
ཞེས་མི་བརྗོད་དོ། །འདི་ཡང་དེ་བཞིན་ཏེ། མིག་རབ་རིབ་ཏུ་གྱུར་པ་ལས་བྱུང་བའི་ཕྱིར་ད་ལྟ་གང་ཞིག་སྒྲོན་མེ་ཡིན་ལ། གང་ཞིག་མཐོང་བ་ཡིན་ཞེས་ཐ་སྙད་མི་འདོགས་ན། སྒྲོན་མེ་མ་
ཡིན༑ མཐོང་བ་མ་ཡིན་ཞེས་སོ་སོར་ཕྱེ་སྟེ་ཅི་ཞིག་བརྗོད། སྤྱི་མཐུན་གྱི་ལས་ཀྱི་ཕྱིན་ཅི་ལོག་གི་མཐོང་བ་གང་ཞེ་ན། ཀུན་དགའ་བོ། འཛམ་བུ་གླིང་འདིར་རྒྱ་མཚོ་ཆེན་པོའི་ཆུ་བོའི་བར་
བར་དུ་གླིང་སྟོང་ཕྲག་གསུམ་ཡོད་ཅིང་དབུས་ཀྱི་གླིང་ཆེན་པོ་ལ་ཤར་ནུབ་ཀྱི་ཕྱོགས་ཐམས་ཅད་ལ་རྒྱལ་ཁམས་སྟོང་ཕྲག་གཉིས་དང་སུམ་བརྒྱ་ཡོད་དོ། །གླིང་ཕྲན་གཞན་ཐམས་ཅད་
རྒྱ་མཚོའི་ནང་ན་གནས་སོ། །གླིང་དེ་དག་ལ་ལར་རྒྱལ་ཁམས་བརྒྱ་ཕྲག་གཉིས་གསུམ་དང༌། འགའ་ཞིག་ཏུ་རྒྱལ་ཁམས་གཅིག་དང་གཉིས་ནས་བརྩམས་ཏེ་སུམ་ཅུ་དང༌། བཞི་བཅུ་
དང༌། ལྔ་བཅུའི་བར་དུ་ཡང་ཡོད་དོ། །ཀུན་དགའ་བོ། སྤྱིར་འདིའི་ནང་དུ་གླིང་ཕྲན་གཅིག་ལ་རྒྱལ་ཁམས་གཉིས་ཡོད་པ་ལས་རྒྱལ་ཁམས་གཅིག་གི་སྐྱེ་བོ་དག་ལ་སྤྱི་མཐུན་གྱི་ལས་
ངན་པའི་འབྲས་བུ་མྱ་ངན་དང་འཕྲད་པའི་སྔོན་དུ་གླིང་ཕྲན་གྱི་གནས་དེའི་སེམས་ཅན་ལ་ལྟས་དང་མཚན་མ་ངན་པ་སྣ་ཚོགས་མཐོང་བར་འགྱུར་བ་ན་ཉི་མ་གཉིས་སམ། ཟླ་བ་གཉིས་

66-1-418b

མཐོང་བའམ། ཡང་ན་ཉི་ཟླ་གཟས་ཟིན་པ་དང༌། འཁྱིམས་པའམ། ཨ་ལོང་དང་ལྕགས་ཀྱུ་ལྟ་བུའི་འོད་འཁྱུག་པ་དང༌། གཟའ་དང་སྐར་མ་དུ་བ་ཅན་འཆར་བ་དང༌། སྐར་མདའ་རྒྱུག་
པ་དང༌། ལྟུང་བ་དང༌། ཉི་སྙན་དང༌། འཇའ་ཟུག་པ་ལ་སོགས་པའི་ལྟས་ངན་པ་སྣ་ཚོགས་མཐོང་བར་འགྱུར་རོ། །རྒྱལ་ཁམས་གཅིག་པུ་དེས་དེ་ལྟར་མཐོང་བ་ལས་གཞན་དུ་རྒྱལ་ཁམས་
གཅིག་ཤོས་ཀྱི་སེམས་ཅན་རྣམས་ཀྱིས་གཏན་ནས་མཐོང་བལྟ་ཅི་སྨོས། ཐོས་པར་ཡང་མི་འགྱུར་རོ། །ཀུན་དགའ་བོ། ད་ལྟ་ངས་ཁྱོད་ལ་ལས་གཉིས་ལུགས་འབྱུང་ལྡོག་ཏུ་དཔེ་དོན་སྦྱར་ཞིང་
གྲངས་ཏེ་གསལ་བར་བསྟན་པར་བྱའོ། །ཀུན་དགའ་བོ། སེམས་ཅན་དེ་དག་ཐམས་ཅད་ཀྱི་སོ་སོའི་ལས་ཀྱི་ཕྱིན་ཅི་ལོག་གི་མཐོང་བས་མཐོང་བའི་ཚེ་སྒྲོན་མེའི་འོད་ལས་བྱུང་བའི་འོད་ཀོར་
དེ་ཡུལ་མངོན་སུམ་པ་ལྟ་བུར་གྱུར་པ་ནི། གང་ཟག་དེའི་མིག་རབ་རིབ་ཏུ་གྱུར་པ་ལས་བྱུང་ངོ༌། །རབ་རིབ་ཏུ་གྱུར་པ་ནི། མཐོང་བ་ཕྱིན་ཅི་ལོག་ཏུ་གྱུར་ཅིང་གཟུགས་ལས་གྲུབ་པ་
མ་ཡིན་མོད་ཀྱི། དེ་ལྟ་ན་ཡང་རབ་རིབ་མཐོང་བ་ནི། མཐར་གཏུགས་པའི་མཐོང་བའི་སྐྱོན་མ་ཡིན་ནོ། །འདི་ལྟ་སྟེ། ད་ལྟ་ཁྱོད་ཀྱི་མིག་ལ་རི་དང༌། ཆུ་ཀླུང་དང༌། རྒྱལ་ཁམས་དང༌།
ཡུལ་དང༌། སེམས་ཅན་ཐམས་ཅད་མཐོང་བ་རྣམས་ནི། ཐོག་མ་མེད་པ་ནས་བྱུང་བའི་མཐོང་བའི་སྐྱོན་ནོ། །མཐོང་བ་དང་མཐོང་བའི་རྐྱེན་ནི། ཡུལ་མངོན་སུམ་པ་ལྟར་གྱུར་ཀྱང་

66-1-419a

གདོད་མ་ནས་བདག་ཅག་གི་གསལ་ཞིང་རིག་པའི་མཐོང་བ་དང་འབྲེལ་བའི་རབ་རིབ་ཡིན་པས་མཐོང་བ་ལྟ་བུར་རིག་པ་ཉིད་རབ་རིབ་ཏུ་གྱུར་ཏོ། །གསོ་
ཞིང་རིག་པའི་སེམས་སུ་གྱུར་ཅིང་གདོད་མ་ནས་རིག་པ་རྐྱེན་གྱིས་རབ་རིབ་ཏུ་གྱུར་པ་མ་ཡིན་ནོ། །རབ་རིབ་ཏུ་གྱུར་པ་དེ་རིག་པས་རིག་ན་རིག་པ་དེ་རབ་རིབ་ཅན་དུ་མི་གནས་སོ།།
འདི་ནི༑ ཡང་དག་པར་མཐོང་བ་མཐོང་ངོ༌། །ཞེས་བྱའོ། །ཅིའི་ཕྱིར་ཡང་རིག་པ་དང༌། ཐོས་པ་དང༌། ཤེས་པ་དང༌། མཐོང་བ་པོ་ཞེས་ཐ་སྙད་འདོགས་པར་འགྱུར། དེའི་ཕྱིར་ད་
ལྟ་ཁྱོད་ཀྱིས་ང་དང་ཁྱོད་ལ་སོགས་པ་འཇིག་རྟེན་ཐམས་ཅད་ཀྱི་འགྲོ་བ་རིགས་བཅུ་པོ་རྣམས་མཐོང་བ་འདི་ཐམས་ཅད་རབ་རིབ་ཏུ་གྱུར་པས་མཐོང་བ་ཡིན་ནོ། །མཐོང་བས་རབ་རིབ་
ཏུ་གྱུར་པ་མ་མཐོང་བ་ཡིན་གྱི། མཐོང་བ་དངོས་གཞི་དེ་ཉིད་ཀྱི་ངེས་པར་དག་པའི་རིག་པའི་རང་བཞིན་གདོད་མ་ནས་རབ་རིབ་ཏུ་གྱུར་པ་མ་ཡིན་པའི་ཕྱིར་དེ་ལ་མཐོང་བ་
ཞེས་ཐ་སྙད་མི་འདོགས་སོ། །ཀུན་དགའ་བོ། དཔེར་ན། སེམས་ཅན་དེ་དག་ཐམས་ཅད་སྤྱི་མཐུན་གྱི་ལས་ཀྱི་ཕྱིན་ཅི་ལོག་གི་མཐོང་བ་དང་ལྡན་པའི་སྐྱེ་བོའི་ནང་དུ་བྱེ་བྲག་
གི་ལས་ཀྱི་ཕྱིན་ཅི་ལོག་གི་མཐོང་བ་དང་ལྡན་པའི་སྐྱེ་བོ་གཅིག་གི་མིག་གློ་བུར་དུ་ན་ན་སྐྱེ་བོ་གཅིག་པུ་དེས་རབ་རིབ་ཏུ་གྱུར་པའི་གྲིབ་མ་ཟླུམ་པོ་མཐོང་བ་ལྟར་སྐྱེ་བོ་མང་པོ་འདི་ཐམས་

66-1-419b

ཅད་ཀྱིས་ལྟས་ངན་མཐོང་བར་འགྱུར་རོ། །དེ་ཐམས་ཅད་ཀྱི་ལས་ལས་སྡུག་བསྔལ་བསྐྱེད་པའི་དབང་གིས་མཐོང་བར་འགྱུར་རོ། །འདི་དག་ཐམས་ཅད་ཐོག་མ་མེད་པ་ནས་མཐོང་བ་རྫུན་
པ་ལས་གྱུར་ཏོ། །དཔེར་ན། འཛམ་བུ་གླིང་གི་གླིང་སྟོང་ཕྲག་གསུམ་དང་བཅས་རྒྱ་མཚོ་ཆེན་པོ་བཞིས་བརྒྱན་པ་མི་མཇེད་ཀྱི་འཇིག་རྟེན་དང༌། གཞན་ཡང་ཕྱོགས་བཅུ་ཇི་སྙེད་པའི་ཟག་
བཅས་ཀྱི་འཇིག་རྟེན་ཁམས་ནས་སེམས་ཅན་ཐམས་ཅད་ཀྱི་བར་དུ་འདྲ་བར་དེ་དག་ཐམས་ཅད་ཟག་པ་མེད་པའི་གསལ་ཞིང་རིག་པའི་བྱང་ཆུབ་ཀྱི་སེམས་སུ་གྱུར་ཅིང་མཐོང་བ་དང༌།
ཐོས་པ་དང༌། རིག་པ་དང༌། ཤེས་པ་ཕྱིན་ཅི་ལོག་ཏུ་གྱུར་པའི་སྐྱོན་དང་འབྲེལ་བས་ཀུན་རྫོབ་ཙམ་དུ་འཕྲད་པ་དང་ལྟོས་པ་ལས་སྐྱེ་བ་དང་འཆི་བར་འགྱུར་རོ། །གལ་ཏེ་སྤྱིར་འཕྲད་པ་དང༌།
ལྟོས་པ་དང༌། འཕྲད་པ་དང་ལྟོས་པ་མ་ཡིན་པའི་རྐྱེན་དང་གཏན་དུ་འབྲལ་བར་ནུས་ན། ཁྱད་པར་དུ་སྐྱེ་བ་དང་འགག་པའི་རྐྱེན་ཐམས་ཅད་འགག་ཅིང་སྐྱེ་བ་དང་འགག་པ་མེད་པའི་བྱང་ཆུབ་
ཀྱི་རང་བཞིན་དུ་མངོན་པར་རྫོགས་ནས་དག་ཅིང་གསལ་བའི་སེམས་ཀྱི་རང་བཞིན་དང་རིག་པའི་རང་བཞིན་གཏན་དུ་གནས་པར་འགྱུར་རོ། །ཀུན་དགའ་བོ། ཁྱོད་སྔོན་གདོད་མའི་རིག་པ་
རྨད་དུ་བྱུང་བ་གསལ་བའི་རང་བཞིན་ནི། རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་མཚན་ཉིད་ཅན་མ་ཡིན་པ་རིག་ནའང་གདོད་མའི་རིག་པ་འདི་ཉིད་འཕྲད་པ་དང་ལྟོས་པ་ལས་

66-1-420a

བྱུང་བ་ཡང་མ་ཡིན། འཕྲད་པ་དང་ལྟོས་པ་ལས་མ་བྱུང་བ་ཡང་མ་ཡིན་པ་གསལ་བར་མ་ཤེས་སོ། །ཀུན་དགའ་བོ། ངས་ད་ལྟར་སླར་ཡང་ཡུལ་མངོན་སུམ་པ་
ལས་བརྩམས་ཏེ་ཁྱོད་ལ་འདྲི་བར་བྱའོ། །ཁྱོད་ད་ལྟ་འཇིག་རྟེན་ཐམས་ཅད་ཀྱི་ལོག་པར་རྟོག་པ་འཕྲད་པ་དང་ལྟོས་པ་ལ་སོགས་པ་རྟེན་ཅིང་འབྲེལ་པར་འབྱུང་བའི་མཚན་ཉིད་དུ་བཟུང་ནས་
རང་ཉིད་ཀྱིས་རྣམ་པར་རྟོག་ཅིང་བྱང་ཆུབ་ཀྱི་སེམས་རྫོགས་པ་ནི། འཕྲད་པ་དང་ལྟོས་པ་ལས་བསྐྲུན་པ་ཡིན་སྙམ་དུ་སེམས་མོད། ད་ལྟ་ཁྱོད་ཀྱི་རྣམ་པར་དག་པའི་མཐོང་བའི་རིག་པ་ནི། སྣང་
བ་དང་འཕྲད་པ་ཡིན་སྙམ་མམ། མུན་པ་དང་འཕྲད་པ་ཡིན་སྙམ་མམ། ཐོགས་མེད་དང་འཕྲད་པ་ཡིན་སྙམ་མམ། བེམ་པོ་དང་འཕྲད་པ་ཡིན་སྙམ་མམ། གལ་ཏེ་སྣང་བ་དང་འཕྲད་པ་ཡིན་
ཞེ་ན༑ ད་ལྟ་ཁྱོད་ཀྱིས་སྣང་བ་མཐོང་བའི་ཚེ་སྣང་བ་ཁོ་ན་མངོན་སུམ་དུ་གསལ་བར་མཐོང་བར་རིགས་ཀྱི། མཐོང་བའི་བྱ་བ་སྣ་ཚོགས་འདྲེས་པ་ག་ལ་རིགས། མཐོང་བའི་མཚན་མ་
འབྱེད་པར་ནུས་ཀྱི། སྣ་ཚོགས་འདྲེས་པ་ནི། གང་གི་མཚན་མ་ཡིན། གལ་ཏེ་མཐོང་བ་མ་ཡིན་ཞེ་ན། ཅིའི་ཕྱིར་སྣང་བ་མཐོང་བར་འགྱུར། གལ་ཏེ་མཐོང་བ་ཉིད་ཡིན་ཞེ་ན། ཇི་
ལྟར་ན༑ མཐོང་བ་མཐོང་བར་འགྱུར། གལ་ཏེ་མཐོང་བ་ཉིད་ཀྱིས་ཁྱབ་པ་ཡིན་ཞེ་ན། གང་དུ་སྣང་བ་དང་འཕྲད་པར་འགྱུར། གལ་ཏེ་སྣང་བས་ཁྱབ་པ་ཡིན་ཞེ་ན། གང་དུ་མཐོང་

66-1-420b

བ་དང་འཕྲད་པ་ཡིན། གདོན་མི་ཟ་བར་མཐོང་བ་སྣང་བ་དང་ཐ་དད་ཅེ་ན། འདྲེས་པའི་དབང་གིས་གདོད་མ་ཞེས་པའི་མིང་འདོར་བར་འགྱུར་ཏེ། འདྲེས་པ་ཡིན་ན། སྣང་བའི་རང་བཞིན་
འདོར་བར་འགྱུར་རོ། །དེས་ན་སྣང་བ་འཕྲད་པ་རིགས་པ་མ་ཡིན་ནོ། །མུན་པ་དང༌། ཐོགས་མེད་དང༌། བེམ་པོ་ལ་སོགས་པ་དེ་དག་ཀྱང་དེ་ཉིད་དང་འདྲའོ། །སླར་ཡང་ཀུན་དགའ་བོ། ད་ལྟ་ཁྱོད་
ཀྱི་རྣམ་པར་དག་པའི་མཐོང་བའི་རིག་པ་དེ་སྣང་བ་ལ་ལྟོས་པ་ཡིན་སྙམ་མམ། མུན་པ་ལ་ལྟོས་པ་ཡིན་སྙམ་མམ། ཐོགས་མེད་ལ་ལྟོས་པ་ཡིན་སྙམ་མམ། བེམ་པོ་ལ་ལྟོས་པ་ཡིན་སྙམ་མ་མམ།
གལ་ཏེ་སྣང་བ་ལ་ལྟོས་པ་ཡིན་ཞེ་ན། མུན་པའི་དུས་སུ་སླེབ་པ་ན་སྣང་བའི་མཚན་མ་འགགས་ནས་ཞི་བར་གྱུར་ཅིང་མཐོང་བ་འདི་མུན་པ་ལ་ལྟོས་པ་མ་ཡིན་པའི་ཕྱིར་ཇི་ལྟར་མུན་པ་མཐོང་
བར་འགྱུར། གལ་ཏེ་མུན་པ་མཐོང་བའི་ཚེ་མུན་པ་ལ་ལྟོས་པ་མ་ཡིན་གྱི་སྣང་བ་ལ་ལྟོས་པ་ཡིན་སྙམ་ན། དེའི་ཚེ་སྣང་བ་མཐོང་བ་མ་ཡིན་པས། སྣང་བ་མི་མཐོང་ན་ཇི་ལྟར་སྣང་བ་ལ་ལྟོས་
ཞེས་བརྗོད་པར་རིགས། དེས་སྣང་བ་མུན་པ་མ་ཡིན་པ་ཡང་ཤེས་སླ་ལ། མུན་པ་དང༌། ཐོགས་མེད་དང༌། བེམ་པོ་ལ་སོགས་པ་དེ་དག་ཀྱང་དེ་ཉིད་དང་འདྲའོ་དེ་སྐད་ཅེས་བཀའ་སྩལ་པ་
དང༌། ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། བདག་གིས་འཚལ་བ་ལྟར་ན་རྨད་དུ་བྱུང་བའི་གདོད་མའི་རིག་པ་འདི་དང༌། ཡུལ་གྱི་རྐྱེན་ཐམས་ཅད་

66-1-421a

དང༌། སེམས་དང་ཡིད་དང་རྣམ་པར་ཤེས་པ་ཐམས་ཅད་འཕྲད་པ་དང་ལྟོས་པ་མ་ཡིན་ལགས་གྲང་ཞེས་གསོལ་པ་དང༌། བཅོམ་ལྡན་འདས་ཀྱིས་བཀའ་སྩལ་
པ༑ ཁྱོད་ཀྱིས་ད་དུང་ཡང་རིག་པ་འདི་འཕྲད་པ་དང་ལྟོས་པ་མ་ཡིན་ཞེས་སྨྲའམ། ངས་སླར་ཡང་ཁྱོད་ལ་འདྲི་བར་བྱའོ། །རྣམ་པར་དག་པའི་མཐོང་བའི་རིག་པ་འདི་འཕྲད་པ་དང་
ལྟོས་པ་མ་ཡིན་ཞེ་ན། སྣང་བ་དང་འཕྲད་པ་མ་ཡིན་ཞེས་བྱའམ། མུན་པ་དང་འཕྲད་པ་མ་ཡིན་ཞེས་བྱའམ། ཐོགས་མེད་དང་འཕྲད་པ་མ་ཡིན་ཞེས་བྱའམ། བེམ་པོ་དང་འཕྲད་པ་མ་ཡིན་
ཞེས་བྱ༑ གལ་ཏེ་སྣང་བ་དང་འཕྲད་པ་མ་ཡིན་ཞེ་ན། མཐོང་བ་དང་སྣང་བ་འདི་གདོན་མི་ཟ་བར་རང་རང་གི་བདག་གིར་གཟུང་བའི་ཡུལ་ཡོད་དགོས་སོ། །ཁྱོད་ཀྱིས་ལེགས་པར་དཔྱོད་
ཅིག །སྣང་བ་གང་ལ་གནས། མཐོང་བ་གང་ལ་གནས། མཐོང་བ་དང་སྣང་བའི་བར་ཡུལ་གྱི་མཚམས་ཇི་ལྟར་འབྱེད། ཀུན་དགའ་བོ། གལ་ཏེ་སྣང་བའི་ནང་དུ་ངེས་པར་མཐོང་བ་མེད་
ཅེ་ན༑ དེ་གཉིས་ལྷན་ཅིག་མི་གནས་པའི་ཕྱིར་རང་གི་སྣང་བའི་མཚན་མ་ཡོད་པའི་གནས་མི་ཤེས་ན་ཡུལ་འདི་གང་ལས་འགྲུབ། མུན་པ་དང༌། ཐོགས་མེད་དང༌། བེམ་པོ་དེ་དག་
ཀྱང་དེ་ཉིད་དང་འདྲའོ། །གཞན་ཡང་རྣམ་པར་དག་པའི་མཐོང་བའི་རིག་པ་འདི་འཕྲད་པ་དང་ལྟོས་པ་མ་ཡིན་ཞེ་ན། སྣང་བ་ལ་ལྟོས་པ་མ་ཡིན་ཞེས་བྱའམ། མུན་པ་ལ་ལྟོས་

66-1-421b

པ་མ་ཡིན་ཞེས་བྱའམ། ཐོགས་མེད་ལ་ལྟོས་པ་མ་ཡིན་ཞེས་བྱའམ། བེམ་པོ་ལ་ལྟོས་པ་མ་ཡིན་ཞེས་བྱ། གལ་ཏེ་སྣང་བ་ལ་ལྟོས་པ་མ་ཡིན་ཞེ་ན། མཐོང་བ་དང་སྣང་བའི་རང་བཞིན་སོ་
སོར་ཐ་དད་དུ་འགྱུར་བའི་ཕྱིར་རྣ་བ་སྣང་བ་དང་ཕན་ཚུན་ལྟོས་མེད་དོན་གཞན་ཡིན་པ་བཞིན་དུ་མཐོང་བ་ཡང་སྣང་བའི་མཚན་མ་ཡོད་པའི་གནས་མི་ཤེས་པར་འགྱུར་ན། ལྟོས་པ་དང་མ་ལྟོས་
པའི་དོན་ཇི་ལྟར་གསལ་བར་འབྱེད། མུན་པ་དང༌། ཐོགས་མེད་དང༌། བེམ་པོ་དེ་དག་ཀྱང་དེ་ཉིད་དང་འདྲའོ། །ཀུན་དགའ་བོ། ཁྱོད་ཡང་ཡུལ་ཀུན་རྫོབ་པ་ཐམས་ཅད་དང༌། སྒྱུ་མ་དང༌། སྤྲུལ་
པ་ལ་སོགས་པའི་མཚན་མ་དེ་ཉིད་ལས་སྐྱེ་ཞིང༌། དེ་ཉིད་དུ་འགག་ཅིང་ཞི་བ་མ་ཤེས་སོ། །སྒྱུ་མ་རྫུན་པ་ལ་མཚན་མ་ཞེས་ཐ་སྙད་འདོགས་ཏེ། དེའི་རང་བཞིན་ངེས་པར་རྨད་དུ་བྱུང་བའི་གསལ་
ཞིང་རིག་པའོ། །འདི་ནས་ཕུང་པོ་ལྔ་དང༌། སྐྱེ་མཆེད་དྲུག་དང༌། གཟུང་འཛིན་བཅུ་གཉིས་དང༌། ཁམས་བཅོ་བརྒྱད་ཀྱི་བར་ཐམས་ཅད་ཀུན་རྫོབ་ཙམ་དུ་རྟེན་ཅིང་འབྲེལ་བར་འབྱུང་བ་དང་འཕྲད་
པ་དང་ལྟོས་པའི་རྐྱེན་གྱིས་སྐྱེས་པ་ཞེས་བྱ་བ་དང༌། ཀུན་རྫོབ་ཙམ་དུ་རྟེན་ཅིང་འབྱུང་བ་དང་བྲལ་བའི་རྐྱེན་གྱིས་འགག་པའི་མིང་ཅན་དུ་འགྱུར་རོ། །མདོར་ན་སྐྱེ་འགག་འགྲོ་འོང་ནི། གདོད་མ་
ནས་དེ་བཞིན་གཤེགས་པ་སངས་རྒྱས་ཀྱི་ཐེར་ཟུག་ཏུ་གནས་པ་རྣམ་པར་དག་པ་གཡོ་བ་མེད་པ་ཁྱབ་པར་རྫོགས་པ་དེ་བཞིན་ཉིད་དམ་པའི་རང་བཞིན་མ་རྟོགས་པར་བདེན་པའི་རང་བཞིན་གྱི་ནང་

66-1-422a

ནས་འགྲོ་འོང་འཁྲུལ་རྟོག་སྐྱེ་འགག་བཙལ་བས་ནམ་ཡང་མི་རྙེད་དོ། །ཀུན་དགའ་བོ། ཇི་ལྟར་ན་ཕུང་པོ་ལྔ་གདོད་མ་ནས་དེ་བཞིན་གཤེགས་པ་སངས་རྒྱས་ཀྱི་དེ་
བཞིན་ཉིད་དམ་པའི་རང་བཞིན་ཡིན་ཞེ་ན། ཀུན་དགའ་བོ། དཔེར་ན། སྐྱེ་བོ་ཞིག་མིག་ཤིན་ཏུ་དག་པས་གསལ་ཞིང་དྭངས་པའི་ནམ་མཁའ་ལ་ལྟ་བ་བཞིན་དུ་བར་སྣང་ཉིད་ལས་གཞན་དུ་
ཅི་ཡང་མེད། སྐྱེ་བོ་དེ་རང་དགར་མིག་འབྲས་གཡོ་མེད་དུ་གཏད་ནས་བལྟས་པས་ངལ་ཏེ་འཁྲུལ་ན་ནམ་མཁའ་ལ་ར་རི་སྣ་ཚོགས་ཐ་དད་པ་མཐོང་ཞིང༌། གཞན་ཡང་རྣམ་པ་སྣ་ཚོགས་
པའི་ར་རི་རྫུན་པའི་མཚན་མ་ཞི་ཞིང་འབྱུང་སྟེ། གཟུགས་ཀྱི་ཕུང་པོ་ཉིད་ཀྱང་འདི་ལྟར་ཤེས་པར་བྱའོ༑ ༑ཀུན་དགའ་བོ། ར་རི་དེ་དག་ནམ་མཁའ་ལས་བྱུང་བ་མ་ཡིན། མིག་ལས་བྱུང་བ་མ་
ཡིན་ནོ༑ ༑ཀུན་དགའ་བོ། འདི་ལྟར་རིག་པར་བྱ་སྟེ། གལ་ཏེ་ནམ་མཁའ་ལས་བྱུང་བ་ཡིན་ཞེ་ན། ནམ་མཁའ་ལས་བྱུང་བ་དེ་ཉིད་སླར་ཡང་ནམ་མཁའ་ལ་ཐིམ་པར་རིགས་སོ། །གལ་ཏེ་
འབྱུང་བ་དང་ཐིམ་པ་ཡོད་ན། ནམ་མཁའ་སྟོང་པ་མ་ཡིན་པར་འགྱུར་རོ། །གལ་ཏེ་སྟོང་པ་དེ་སྟོང་པ་མ་ཡིན་ཞེ་ན། རང་གི་ར་རིའི་མཚན་མ་དེ་དག་རང་བཞིན་གྱིས་སྤྲོས་པ་དང་ཞི་
བའི་གོ་སྐབས་མེད་པའི་ཕྱིར། ཀུན་དགའ་བོའི་ལུས་ལ་ལུས་དེ་ཉིད་ཐིམ་པར་མི་འགྱུར་བ་དང་འདྲའོ། །གལ་ཏེ་མིག་ལས་བྱུང་བ་ཡིན་ཞེ་ན། མིག་ལས་བྱུང་བ་དེ་ཉིད་སླར་ཡང་མིག་ལ་

66-1-422b

ཐིམ་པར་རིགས་སོ། །གཞན་ཡང་ར་རི་འདི་དག་གི་རང་བཞིན་ནི། མིག་ལས་བྱུང་བ་ཡིན་ཞེ་ན། མཐོང་བ་ཡོད་པར་རིགས་སོ། །གལ་ཏེ་མཐོང་བ་ཡོད་ཅེ་ན། ནམ་མཁའ་ལ་སོང་ནས་ར་
རིར་གྱུར་པ་ཡིན་ན་ཚུར་ལ་མིག་མཐོང་བར་རིགས་སོ། །གལ་ཏེ་མཐོང་བ་མེད་ཅེ་ན། ནམ་མཁའ་ལ་སོང་སྟེ་རབ་རིབ་ཏུ་གྱུར་ནས་ཚུར་མིག་ལ་སྒྲིབ་པར་རིགས་སོ། །ཡང་རབ་རི་མཐོང་བའི་ཚེ་
མིག་ལ་གདོད་མ་ནས་རབ་རིབ་ཏུ་གྱུར་པ་མེད་དོ་ཞེ་ན། ཇི་ལྟར་ན། དྭངས་པའི་ནམ་མཁའ་མཐོང་བ་ལ་ནི། ད་གདོད་དག་པའི་མིག་ཅེས་ཐ་སྙད་འདོགས། དེའི་ཕྱིར་གཟུགས་ཀྱི་ཕུང་པོ་ཀུན་
རྫོབ་ཙམ་དུ་གྱུར་ཅིང་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་ཞིག་རྐང་ལག་ལ་
ནད་མེད་ཅིང་ལུས་ཁམས་སྙོམས་ཤིང་བདེ་བར་གནས་པ་ལ་ཇི་མི་སྙམ་པར་དྲན་པ་བརྗེད་པ་ལྟར་རང་བཞིན་ལ་ཕན་པ་དང་གནོད་པ་མི་ཚོར་བར་སྐྱེ་བོ་དེ་རང་དགར་ནམ་མཁའ་ལ་
ལག་པ་གཉིས་ཀྱིས་ཐལ་མོ་སྦྱར་ནས་མཉེ་བཞིན་པ་ལས་རྫུན་པ་ཙམ་དུ་ལག་པ་གཉིས་ལས་རྩུབ་པ་དང་འཇམ་པ་དང་གྲང་བ་དང་ཚ་བ་ལ་སོགས་པ་སྣ་ཚོགས་པའི་མཚན་མ་འབྱུང་བ་ལྟར་
ཚོར་བའི་ཕུང་པོ་དེ་ཁོ་ན་ལྟར་ཤེས་པར་བྱའོ། །ཀུན་དགའ་བོ། རེག་པ་རྫུན་པ་འདི་སྟོང་པ་ལས་བྱུང་བ་མ་ཡིན། ཐལ་མོ་ལས་བྱུང་བ་མ་ཡིན་ནོ། །ཀུན་དགའ་བོ། འདི་ལྟར་རིག་པར་

66-1-423a

བྱ་སྟེ༑ གལ་ཏེ་སྟོང་པ་ལས་བྱུང་བ་ཡིན་ཞེ་ན། ཇི་ལྟར་ཐལ་མོ་ཙམ་ལ་རེག་ལ་ལུས་ལ་རེག་པར་མི་འགྱུར། བར་སྣང་སྟོང་པ་འདིས་རིས་སུ་བཅད་ནས་
རེག་པར་མི་རིགས་སོ། །གལ་ཏེ་ཐལ་མོ་ལས་བྱུང་བ་ཡིན་ཞེ་ན། སྦྱོར་མི་དགོས་སོ། །གཞན་ཡང་ཐལ་མོ་ལས་བྱུང་བ་ཡིན་པས་སྦྱར་བ་ན་ཐལ་མོས་ཚོར་དགོས་སོ། །ཕྱེ་བ་ན་
རེག་པ་ཐིམ་པར་འགྱུར་ཞེ་ན། དཔུང་པ་དང་ལག་ངར་དང་རུས་པ་དང་རྐང་ནས་བཟུང་སྟེ་ཐམས་ཅད་ཀྱིས་གང་ནས་བརྒྱུད་དེ་ཐིམ་པའི་ལམ་ཚོར་བར་རིགས་སོ། །གདོན་མི་ཟ་
བར་ཚོར་བའི་སེམས་ཡོད་ཅིང་འབྱུང་བ་དང་ཐིམ་པ་ཤེས་སོ་ཞེ་ན། དངོས་པོ་རང་མཚན་པ་ཞིག་ཡོད་ཅིང་ལུས་ལ་ཕན་ཚུན་དུ་འགྲོ་དགོས་པ་ཞིག་ན། ཅིའི་ཕྱིར་སྦྱར་བ་ལ་ལྟོས་
ནས་ད་གདོད་རེག་པ་ཞེས་ཐ་སྙད་འདོགས། དེའི་ཕྱིར་ཚོལ་བའི་ཕུང་པོ་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་
མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་ཞིག་ཤིང་ཐོག་སྒྱུར་པོ་དེའི་སྒྱུར་བའི་རོ་གླེང་ཞིང་སྨྲ་བ་ན་འགྲམ་ཆུ་ལྡང་བ་དང༌། གཡང་ས་མཐོན་པའི་ཁར་འབྲེང་བར་
སེམས་པ་ན། སྒྱིད་པ་སྒྱུར་བ་ལྟར་འདུ་ཤེས་ཀྱི་ཕུང་པོ་དེ་ཁོ་ན་ལྟར་ཤེས་པར་བྱའོ། །ཀུན་དགའ་བོ། སྐྱུར་པོ་འདི་གླིང་ཞིང་སྨྲས་པ་དེ་ཤིང་ཐོག་སྐྱུར་པོ་ལས་བྱུང་བ་མ་ཡིན། ཁ་ལ་

66-1-423b

ཞུགས་པ་མ་ཡིན་ནོ། །ཀུན་དགའ་བོ། འདི་ལྟར་རིག་པར་བྱ་སྟེ། གལ་ཏེ་ཤིང་ཐོག་སྐྱུར་པོ་ལས་བྱུང་བ་ཡིན་ཞེ་ན། ཤིང་ཐོག་རང་ཉིད་ཀྱིས་སྨྲ་བར་རིགས་ཀྱི། སྐྱེ་བོས་སྨྲ་བ་ལ་
སྒུག་ཅི་དགོས། གལ་ཏེ་ཁ་ལ་ཞུགས་པ་ཡིན་ཞེ་ན། ཁ་རང་ཉིད་ཀྱིས་ཐོས་པར་རིགས་ཀྱི། རྣ་བ་ལ་སྒུག་ཅི་དགོས། གལ་ཏེ་རྣ་བ་ཁོ་ནས་ཐོས་པ་ཙམ་མོ་ཞེ་ན། འགྲམ་ཆུ་དེ་ཅིའི་ཕྱིར་རྣ་བ་
ལས་མི་འབྱུང༌། གཡང་ས་མཐོན་པོའི་ཁར་འགྲང་བར་སེམས་པ་དེ་སྐྱུར་པོ་གླེང་བ་དང་འདྲ། དེའི་ཕྱིར་འདུ་ཤེས་ཀྱི་ཕུང་པོ་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་བར་འབྱུང་བ་
མ་ཡིན༑ རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། རྒྱུན་དྲག་ཏུ་འབབ་པ་དང་གཉེར་མ་དང་རླབས་རྒྱུན་མི་འཆད་པར་སྔ་ཕྱི་བསྟུད་མར་མི་འཚོལ་
བ་ལྟར་འདུ་བྱེད་ཀྱི་ཕུང་པོ་དེ་ཁོ་ན་ལྟར་ཤེས་པར་བྱའོ། །ཀུན་དགའ་བོ། རྒྱུན་འདིའི་རང་བཞིན་སྟོང་པ་ལ་བརྟེན་ནས་བྱུང་བ་མ་ཡིན། ཆུ་ལ་བརྟེན་ནས་བྱུང་བ་མ་ཡིན། ཆུའི་རང་བཞིན་
ཡང་མ་ཡིན། ཡང་སྟོང་པ་དང་ཆུ་དང་བྲལ་བ་ཡང་མ་ཡིན་ནོ། །ཀུན་དགའ་བོ། འདི་ལྟར་རིག་པར་བྱ་སྟེ། གལ་ཏེ་སྟོང་པ་ལ་བརྟེན་ནས་བྱུང་བ་ཡིན་ཞེ་ན། ཕྱོགས་བཅུའི་མཐའ་ཡས་པའི་
ནམ་མཁའ་ཐམས་ཅད་རྒྱུན་མཐའ་ཡས་པར་འགྱུར་བའི་ཕྱིར་འཇིག་རྟེན་གྱི་ཁམས་ཐམས་ཅད་དུ་རང་ཉིད་བྱིང་བར་འགྱུར་རོ། །གལ་ཏེ་ཆུ་ལ་བརྟེན་ནས་བྱུང་བ་ཡིན་ཞེ་ན། རྒྱུན་དྲག་ཏུ་

66-1-424a

འབབ་པ་འདིའི་རང་བཞིན་ཆུ་ཡིན་པར་མི་རིགས་ཤིང་དེའི་གནས་དང་དེའི་རྣམ་པ་ད་ལྟ་ཆུ་ལས་ཐ་དད་པར་མངོན་སུམ་དུ་འགྱུར་བར་རིགས་སོ། །གལ་ཏེ་ཆུའི་
རང་བཞིན་ཡིན་ཞེ་ན། དྭངས་པའི་ཚེ་ཆུའི་གནས་ལུགས་མིན་ཞེས་བྱ་བར་རིགས་སོ། །གལ་ཏེ་སྟོང་པ་དང་ཆུ་དང་བྲལ་བ་ཡིན་ཞེ་ན། སྟོང་པ་ལས་གཞན་དུ་ཅི་ཡང་མེད་ཅིང༌། ཆུ་
ལས་གཞན་དུ་རྒྱུན་མི་དམིགས་སོ། །དེའི་ཕྱིར་འདུ་བྱེད་ཀྱི་ཕུང་པོ་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་བར་འབྱུང་བ་མ་ཡིན། རང་བྱུང་བའི་རང་བཞིན་མ་ཡིན་ཞེས་ཤེས་པར་
བྱའོ༑ ༑ཀུན་དགའ་བོ། དཔེར་ན། སྐྱེ་བོ་གང་ཞིག་བྱ་མ་བུམ་ཐོགས་ནས་དེའི་བུག་པ་གཉིས་བཀག་སྟེ་དེའི་ནང་དུ་ནམ་མཁའ་སྟོང་པས་བཀང་བར་རློམ་ཞིང་ཁྱེར་ནས་ཐག་རིང་དཔག་ཚད་
སྟོང་གི་སར་ཕྱིན་ནས་རྒྱལ་ཁམས་གཞན་ལ་སྐྱེལ་བ་ལྟར་རྣམ་ཤེས་ཀྱི་ཕུང་པོ་ཁོ་ན་ལྟར་ཤེས་པར་བྱའོ། །ཀུན་དགའ་པོ། ནམ་མཁའ་སྟོང་པ་ཕྱོགས་དེ་ནས་འོངས་པ་མ་ཡིན། ཕྱོགས་
འདི་ནས་ཞུགས་པ་མ་ཡིན་ནོ། །ཀུན་དགའ་བོ། འདི་ལྟར་རིག་པར་བྱ་སྟེ། གལ་ཏེ་ཕྱོགས་དེ་ནས་འོངས་པ་ཡིན་ཞེ་ན། བུམ་པའི་ནང་དུ་ནམ་མཁའ་སྟོང་པས་བཀང་སྟེ་ཁྱེར་ནས་སོང་
བའི་ཕྱིར་བུམ་པ་འདིའི་རྩ་བའི་གནས་ཀྱི་ནམ་མཁའ་ཅུང་ཟད་བྲི་བར་འགྱུར་བར་རིགས་སོ། །གལ་ཏེ་ཕྱོགས་འདི་ནས་ཞུགས་པ་ཡིན་ཞེ་ན། བུམ་པ་ཕྱེ་ནས་བུམ་པ་ཁ་སྦུབ་ན་ནམ་མཁའ་

66-1-424b

ཕྱིར་འབྱུང་བ་མཐོང་བར་རིགས་སོ། །དེའི་ཕྱིར་རྣམ་ཤེས་ཀྱི་ཕུང་པོ་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བ་མ་ཡིན་ཞེས་ཤེས་པར་
བྱའོ༑ ༑དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་ང་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་
དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་གསུམ་པ། དེ་ནས་ཀུན་དགའ་བོ། ཇི་ལྟར་ན། སྐྱེ་མཆེད་དྲུག་གདོད་མ་ནས་དེ་བཞིན་གཤེགས་པའི་སྙིང་པོ་དོན་དམ་པའི་དེ་ཁོ་ན་
ཉིད་ཡིན་ཞེ་ན། ཀུན་དགའ་བོ། མིག་གིས་གཟུགས་ལ་གཏད་ནས་ངལ་བའི་རྒྱུས་འཁྲུལ་ནས་སྣང་བའི་གཟུགས་བརྙན་དང་མཚུངས་ལ། མིག་དང་བཅས་པ་ངལ་བའི་འཁྲུལ་པ་ཐམས་ཅད་
བྱང་ཆུབ་ཀྱི་ཆོས་ཉིད་ཀྱིས་གཏད་ནས་འཁྲུལ་པའི་མཚན་མ་ཞེས་བྱ་བ་ནི། སྣང་བ་དང་མུན་པ་གཉིས་བདེན་པ་མ་ཡིན་པའི་ཡུལ་ལ་བརྟེན་ནས་བར་སྐབས་དེར་བལྟ་བར་བྱ་བ་བྱུང་སྟེ།
ཡུལ་གྱི་རྣམ་པ་མྱོང་བའི་ཕྱིར་ལྟ་བའི་དེ་ཁོ་ན་ཉིད་ཅེས་བྱའོ། །བལྟ་བར་བྱ་བ་འདི་ནི། སྣང་བ་དང་མུན་པ་གཉིས་དང་བྲལ་བ་ན་གཏན་ནས་མེད་དོ། །ཀུན་དགའ་བོ། འདི་ལྟར་རིག་
པར་བྱ་སྟེ། བལྟ་བར་བྱ་བ་འདི་ནི། སྣང་བ་དང་མུན་པ་ལས་བྱུང་བ་མ་ཡིན། དབང་པོ་ལས་བྱུང་བ་མ་ཡིན། སྟོང་པ་ལས་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་སྣང་བ་

66-1-425a

ལས་བྱུང་བ་ཡིན་ན། དེ་མ་ཐག་ཏུ་མུན་པ་འགག་སྟེ་སླར་མུན་པ་མི་མཐོང་བར་འགྱུར་རོ། །གལ་ཏེ་མུན་པ་ལས་བྱུང་བ་ཡིན་ན། དེ་མ་ཐག་ཏུ་སྣང་བ་
འགག་སྟེ་སྣང་བ་མི་མཐོང་བར་འགྱུར་རོ། །གལ་ཏེ་དབང་པོ་ལས་བྱུང་བ་ཡིན་ན། ངོས་པར་སྣང་བ་དང་མུན་པ་མེད་པར་འགྱུར་རོ། །འདི་ལྟར་ན། བལྟ་བར་བྱ་བ་དང་ལྟ་བར་བྱེད་
པའི་ཤེས་པ་གདོད་མ་ནས་རང་བཞིན་མེད་དོ། །གལ་ཏེ་སྟོང་པ་ལས་བྱུང་བ་ཡིན་ཞེ་ན། མདུན་གྱི་ཡུལ་མཐོང་བ་ན་ཕྱིར་ཞིང་དབང་པོ་ཡང་མཐོང་པར་རིགས་སོ། །ཡང་སྟོང་པ་རང་
ཉིད་མཐོང་བ་ལ་ཁྱོད་ཀྱི་སྐྱེ་མཆེད་ལ་ལྟོས་པ་འབྲེལ་མེད་དོ། །དེའི་ཕྱིར་ཡིག་གི་སྐྱེ་མཆེད་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་པར་འབྱུང་བ་ཡང་མ་ཡིན། རང་བྱུང་
བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་ཞིག་ལག་པ་གཉིས་ཀྱི་སོར་མོས་རྣ་བ་དམ་དུ་བཀག་ནས་རྣ་བའི་དབང་པོ་ངལ་ནས་འཁྲུལ་
པ་ན་མགོ་པོའི་ནང་ནས་འུར་སྒྲ་གྲག་པ་དང་འདྲ། རྣ་བ་དང་བཅས་པ་ངལ་བའི་འཁྲུལ་པ་ཐམས་ཅད་བྱང་ཆུབ་ཀྱི་ཆོས་ཉིད་ཀྱིས་གཏད་ནས་ང་ལ་ཞིང་འཁྲུལ་པའི་མཚན་མ་ཡིན་
ཞིང༌། གཡོ་བ་དང་མི་གཡོ་བ་གཉིས་བདེན་པ་ཡིན་པའི་ཡུལ་ལ་བརྟེན་ནས་བར་སྐབས་དེར་མཉན་པར་བྱ་བ་འབྱུང་སྟེ། ཡུལ་གྱི་རྣམ་པ་མྱོང་བའི་ཕྱིར་མཉན་པའི་རང་བཞིན་ཞེས་

66-1-425b

གདགས་སོ། །མཉན་པར་བྱ་བ་འདི་གཡོ་བ་དང་མི་གཡོ་བའི་ཡུལ་དང་བྲལ་བ་ན་གཏན་ནས་མེད་དོ། །ཀུན་དགའ་བོ། འདི་ལྟར་རིག་པར་བྱ་སྟེ། མཉན་པ་འདི་ནི། གཡོ་བ་དང་མི་གཡོ་བ་ལས་བྱུང་
བ་མ་ཡིན། དབང་པོ་ལས་བྱུང་བ་མ་ཡིན། སྟོང་པ་ལས་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་མི་གཡོ་བ་ལས་བྱུང་བ་ཡིན་ན། དེ་མ་ཐག་ཏུ་གཡོ་བས་འགགས་ནས་གཡོ་བ་ཐོས་པར་མི་འགྱུར་རོ། །གལ་
ཏེ་གཡོ་བ་ལས་བྱུང་བ་ཡིན་ན། དེ་མ་ཐག་ཏུ་མི་གཡོ་བ་འགགས་ནས་མི་གཡོ་བ་ཚོར་བར་མི་འགྱུར་རོ། །གལ་ཏེ་དབང་པོ་ལས་བྱུང་བ་ཡིན་ན། གཡོ་བ་དང་མི་གཡོ་བ་ངེས་པར་མེད་པར་
འགྱུར་རོ། །འདི་ལྟར་ན་མཉན་པར་བྱེད་པའི་ཤེས་པ་གདོད་མ་ནས་རང་བཞིན་མེད་དོ། །གལ་ཏེ་སྟོང་པ་ལས་བྱུང་བ་ཡིན་ན། མཉན་པའི་རང་བཞིན་དུ་གྱུར་པས་རང་ཉིད་སྟོང་པ་མ་ཡིན་
བར་འགྱུར་རོ། །ཡང་སྟོང་པ་རང་ཉིད་ཐོས་པ་ཡིན་ན་ཁྱོད་ཀྱི་སྐྱེ་མཆེད་ལ་ལྟོས་པ་འབྲེལ་ཆེད་དོ། །དེའི་ཕྱིར་རྣ་བའི་སྐྱེ་མཆེད་ཀུན་རྫོབ་ཙམ་ཡིན་ཞིང་གདོད་མ་ནས་རྟེན་ཅིང་འབྲེལ་པར་
འབྱུང་བ་ཡང་མ་ཡིན། མང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་ཞིག་སྣ་བུག་ནས་ནང་དུ་རྡུབ་ཅིང་རྡུབ་པས་ངལ་ཏེ་འཁྲུལ་པ་ན་སྣའི་
ནང་དུ་གྲང་བའི་རེག་བྱ་ཚེར་བར་འགྱུར་རོ། །རེག་པ་ལས་སྣ་བུག་འབྱེད་པ་དང་འགག་པ་དང་ཁོང་སྟོང་དང་གོང་བུ་ལ་སོགས་པའི་དྲི་བཟང་ངན་སྣ་ཚོགས་པ་གསལ་བར་འབྱེད་དོ། སྣ་དང་

66-1-426a

བཅས་པ་ངལ་བའི་འཁྲུལ་པ་ཐམས་ཅད་བྱང་ཆུབ་ཀྱི་ཆོས་ཉིད་ཀྱིས་གཏད་ནས་ངལ་ཞིང་འཁྲུལ་པའི་མཚན་མ་ཡིན་ཞིང༌། །འབྱེད་པ་དང་འགག་པ་གཉིས་བདེན་
པ་མ་ཡིན་པའི་ཡུལ་ལ་བརྟེན་ནས་བར་སྐབས་དེར་སྣོམ་པར་བྱ་བར་འབྱུང་སྟེ། ཡུལ་གྱི་རྣམ་པ་མྱོང་བའི་སྣོམ་པའི་རང་བཞིན་ཞེས་གདགས་སོ། །སྣོམ་པར་བྱ་བ་འདི་འབྱེད་པ་དང་འགག་
པ་གཉིས་ཀྱི་ཡུལ་དང་བྲལ་བ་ན་གཏན་ནས་མེད་དོ། །འདི་ལྟར་རིག་པར་བྱ་སྟེ། སྣོམ་པར་བྱ་བ་འདི་ནི། འབྱེད་པ་དང་འགག་པ་ལས་འོངས་པ་མ་ཡིན། དབང་པོ་ལས་བྱུང་བ་མ་ཡིན།
སྟོང་པ་ལས་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་འབྱེད་པ་ལས་འོངས་པ་ཡིན་ཞེ་ན། འགག་པའི་ཚེ་སྣོམ་པར་བྱ་བ་འགག་པར་གྱུར་ཅིང༌། ཇི་ལྟར་ན་སྣ་བུག་འགག་པ་ཤེས་
པར་འགྱུར། །གལ་ཏེ་འགག་པ་ལས་འོངས་པ་ཡིན་ན། འབྱེད་པའི་ཚེ་སྣོམ་པར་བྱ་བ་མེད་ཅིང་དྲི་བཟང་ངན་ལ་སོགས་པའི་རེག་པ་ཇི་ལྟར་གསལ་བར་འབྱེད། གལ་ཏེ་དབང་པོ་
ལས་བྱུང་བ་ཡིན་ཞེ་ན། འབྱེད་པ་དང་འགག་པ་གདོན་མི་ཟ་བར་མེད་པར་འགྱུར་རོ། །འདི་ལྟར་ན་སྣོམ་པར་བྱེད་པའི་རིག་པ་གདོད་མ་ནས་རང་བཞིན་མེད་དོ། །གལ་ཏེ་སྟོང་པ་ལས་
བྱུང་བ་ཡིན་ཞེ་ན། སྣོམ་པར་བྱ་བ་འདི་ཉིད་ཚུར་ཁྱོད་ཀྱི་སྣ་ལ་སྣོམ་པར་རིགས་སོ། །སྟོང་པ་རང་ཉིད་སྣོམ་པར་བྱེད་ན་ཁྱོད་ཀྱི་སྐྱེ་མཆེད་ལ་ལྟོས་པ་འབྲེལ་མེད་དོ། །དེའི་ཕྱིར་སྣའི་སྐྱེ་

66-1-426b

མཆོད་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། །རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་
ཞིག་ལྕེས་རང་གི་མ་ཆུ་ལ་བལྡག་ཅིང་བལྡག་ནས་ངལ་ཞིང་འཁྲུལ་པ་ན་སྐྱེ་བོ་དེ་ནད་ཅན་ཡིན་ན་ཁ་བའི་རོ་བྲོ་བར་འགྱུར་ལ། སྐྱེ་བོ་ནད་མེད་ཡིན་ན་ཅུང་ཟད་མངར་བའི་རོ་བྲོ་བར་འགྱུར་རོ། །ལྕེ་
མ་འགུལ་བའི་དུས་སུ་རོ་མངར་བ་དང་ཁ་བ་ཚོར་བ་ལྟ་ཞོག་རོ་བྲོ་བ་ཙམ་ཡང་མེད་ཅིང་དཀྱུས་མའི་གནས་ཚུལ་མངོན་དུ་གྱུར་པ་དང་འདྲའོ། །ལྕེ་དང་བཅས་པ་ངལ་བའི་འཁྲུལ་པ་ཐམས་ཅད་
བྱང་ཆུབ་ཀྱི་ཆོས་ཉིད་ཀྱིས་གཏད་ནས་ངལ་ཞིང་འཁྲུལ་པའི་མཚན་མ་ཡིན་ཞིང༌། མངར་བ་དང་ཁ་བའི་རོ་དང༌། རོ་མོ་བྲོ་བ་སྟེ་རྣམ་པ་གཉིས་བདེན་པ་མ་ཡིན་པའི་ཡུལ་ལ་བརྟེན་ནས་བར་སྐབས་
དེར་ཤེས་པ་སྐྱེ་སྟེ། ཡུལ་གྱི་རྣམ་པ་མྱོང་བའི་ཕྱིར་རོ་ཤེས་པའི་རང་བཞིན་གདགས་ཞེས་བྱའོ། །རོ་ཤེས་པའི་རང་བཞིན་འདི་མངར་བ་དང་ཁ་བའི་རོ་དང༌། རོ་མི་བྲོ་བ་སྟེ་ཡུལ་དེ་གཉིས་
དང་བྲལ་བ་ན་གཏན་ནས་མེད་དོ། །ཀུན་དགའ་བོ། འདི་ལྟར་རིག་པར་བྱ་སྟེ། རོ་ཁ་བ་དང་རོ་མི་བྲོ་བ་ཉམས་སུ་མྱོང་བའི་ཤེས་པ་རོ་མངར་བ་དང་ཁ་བ་ལས་བྱུང་བ་མ་ཡིན། རོ་མི་བྲོ་བ་
ལས་བྱུང་བ་མ་ཡིན། དབང་པོ་ལས་བྱུང་བ་ཡང་མ་ཡིན། སྟོང་པ་ལས་བྱུང་བ་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་རོ་མངར་བ་དང་ཁ་བ་ལས་བྱུང་བ་ཡིན་ཞེ་ན། རོ་མེད་པའི་ཚེ་ཤེས་

66-1-427a

པ་འགག་ཅིང་ཇི་ལྟར་རོ་མེད་པར་ཤེས་པར་འགྱུར། གལ་ཏེ་རོ་མེད་པ་ལས་བྱུང་བ་ཡིན་ཞེ་ན། རོ་ཡོད་པའི་ཤེས་པ་མེད་ཅིང༌། མངར་བ་དང་ཁ་བའི་རོ་
ཇི་ལྟར་ཤེས་པར་འགྱུར། གལ་ཏེ་ལྕེ་ལས་བྱུང་བ་ཡིན་ཞེ་ན། མངར་བ་དང་ཁ་བའི་རོ་དང་རོ་མི་བྲོ་བ་གདོན་མི་ཟ་བར་མེད་པར་འགྱུར་རོ། །འདི་ལྟར་ན་རོ་འདི་ཤེས་པའི་དབང་པོ་
གདོད་མནས་རང་བཞིན་མེད་དོ། །གལ་ཏེ་སྟོང་པ་ལས་བྱུང་བ་ཡིན་ཞེ་ན། སྟོང་པ་རང་ཉིད་ཀྱིས་མྱོང་བར་འགྱུར་ཞིང་ཁྱོད་ཀྱི་ཁས་ཤེས་པ་མ་ཡིན་པར་འགྱུར་རོ། །ཡང་སྟོང་པ་རང་
ཉིད་ཀྱིས་ཤེས་པ་ཡིན་ཞེ་ན། ཁྱོད་ཀྱི་སྐྱེ་མཆེད་ལ་ལྟོས་པ་འབྲེལ་མེད་དོ། །དེའི་ཕྱིར་ལྕེའི་སྐྱེ་མཆེད་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན།
རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། དཔེར་ན། སྐྱེ་བོ་གང་ཞིག་ལག་པ་གྲང་མོས་ལག་པ་དྲོན་མོལ་རེག་པའི་རྗེས་སུ་གྲང་བའི་རེག་པ་ཤུགས་ཆེ་ན་
དྲོ་བ་དེ་གྲང་བར་འགྱུར་བ་དང༌། དྲོ་བའི་རེག་པ་ཤུགས་ཆེན་གྲང་བ་དེ་དྲོ་བར་འགྱུར་བ་དང་འདྲ། དེ་བཞིན་དུ་འདི་གཉིས་མཉམ་དུ་འཕྲད་ཅིང་ཚོར་བའི་རེག་པ་འདི་བྲལ་བ་ལས་ཤེས་
པ་མངོན་དུ་གྱུར་ཅིང༌། ཤུགས་ལ་ལྟོས་པའི་ཕྱིར་ཚོར་བའི་ངལ་བ་འཁྲུལ་པ་ལས་གྱུར་བ་ཡིན་ནོ། །ལུས་དང་བཅས་པ་ངལ་ངའི་འཁྲུལ་པ་ཐམས་ཅད་བྱང་ཆུབ་ཀྱི་ཆོས་ཉིད་ཀྱིས་

66-1-427b

གཏད་ནས་ངལ་ཞིང་འཁྲུལ་པའི་མཚན་མ་ཡིན་ཞིང༌། འབྲལ་བ་དང་འཕྲད་པ་གཉིས་དེན་པ་མ་ཡིན་པའི་ཡུལ་ལ་བརྟེན་ནས་བར་སྐབས་དེར་ཤེས་པ་སྐྱེ་སྟེ། ཡུལ་གྱི་རྣམ་པ་མྱོང་བའི་
ཕྱིར་ཤེས་པའི་རང་བཞིན་ཞེས་གདགས་སོ། །ཤེས་པའི་ཕུང་པོ་འདི་འབྲལ་བ་དང་འཕྲད་པ་དང་ཕན་པ་དང་གནོད་པ་སྟེ་ཡུལ་དེ་གཉིས་དང་བྲལ་བ་ན་གཏན་ནས་མེད་དོ། །ཀུན་དགའ་
བོ༑ འདི་ལྟར་རིག་པར་བྱ་སྟེ། ཤེས་པ་འདི་འབྲལ་བ་དང་འཕྲད་པ་ལས་བྱུང་བ་མ་ཡིན། ཕན་པ་དང་གནོད་པ་ལས་བྱུང་བ་མ་ཡིན། དབང་པོ་ལས་བྱུང་བ་མ་ཡིན། སྟོང་པ་ལས་
བྱུང་བ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་འཕྲད་པའི་དུས་སུ་བྱུང་བ་ཡིན་ཞེ་ན། བྲལ་མ་ཐག་ཏུ་འགག་པའི་ཕྱིར་བྲལ་བ་ཇི་ལྟར་ཤེས་པར་འགྱུར། ཕན་པ་དང༌། གནོད་པའི་མཚན་
མ་གཉིས་དེ་ཉིད་དང་འདྲའོ། །གལ་ཏེ་དབང་པོ་ལས་བྱུང་བ་ཡིན་ཞེ་ན། གདོན་མི་ཟ་བར་འབྲལ་བ་དང་འཕྲད་པ་དང་ཕན་པ་དང་གནོད་པའི་མཚན་མ་བཞི་མེད་པར་འགྱུར་རོ། །འདི་ལྟར་
ན༑ ཁྱོད་ཀྱི་ལུས་ཀྱི་ཤེས་པ་གདོད་མ་ནས་རང་བཞིན་མེད་དོ། །གདོན་མི་ཟ་བར་སྟོང་པ་ལས་བྱུང་བ་ཡིན་ཞེ་ན། སྟོང་པ་རང་ཉིད་ཀྱིས་ཤེས་པར་འགྱུར་བའི་ཕྱིར་ཁྱོད་ཀྱི་སྐྱེ་མཆེད་ལ་ལྟོས་
པ་འབྲེལ་མེད་དོ། །དེའི་ཕྱིར་ལུས་ཀྱི་སྐྱེ་མཆེད་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ།།

66-1-428a

ཀུན་དགའ་བོ། དཔེར་ན། སྐྱེ་བོ་གང་ཞིག་ངལ་ཞིང་དུ་བ་ནས་གཉིད་ལོག་ལོག་པ་ལས་སད་པར་གྱུར་པ་དང་ཡུལ་མཐོང་ཞིང་སེམས་ཀྱི་ཀུན་རྟོག་འཆར་ལ་
སེམས་གཡེངས་ནས་འཕྲལ་དུ་བརྗེད་པ་དང་འདྲ། དེ་ལྟར་ལོག་པར་རྟོག་པས་རིམ་བཞིན་དུ་སྐྱེ་བ་དང༌། གནས་པ་དང༌། འཕོ་བ་དང༌། འགག་པའི་བག་ཆགས་སྨིན་པ་མྱོང་བའི་
དབང་གིས་རིམ་པ་མི་འཆོལ་བར་འབྱུང་བ་ནི། ཡིད་ཀྱི་ཤེས་པའི་དབང་པོ་ཞེས་བྱའོ། །ཡིད་དང་བཅས་པ་ངལ་བའི་འཁྲུལ་བ་ཐམས་ཅད་བྱང་ཆུབ་ཀྱི་ཆོས་ཉིད་ཀྱིས་གཏད་ནས་ངལ་ཞིང་
འཕྲུལ་བའི་མཚན་མ་ཡིན་ཞིང༌། སྐྱེ་འགག་གཉིས་བདེན་པ་མ་ཡིན་པའི་ཡུལ་ལ་བརྟེན་ནས་བར་སྐབས་དེར་ཤེས་པ་འདུས་ཏེ། མཐོང་བ་དང་ཐོས་པ་ནང་དུ་ལོག་ནས་འཇུག་ཏུ་མེད་
པའི་ཡུལ་སྐྱེ་ཞིང་འགག་པའི་ནང་གི་དོན་མྱོང་བའི་ཕྱིར་ཤེས་པའི་རང་བཞིན་ཞེས་གདགས་སོ། །ཤེས་པའི་རང་བཞིན་འདི་སད་གཉིད་དང༌། སྐྱེ་འགག་སྟེ་ཡུལ་དེ་གཉིས་དང་བྲལ་
བ་ན་གཏན་ནས་མེད་དོ། །ཀུན་དགའ་བོ། འདི་ལྟར་རིག་པར་བྱ་སྟེ། ཤེས་པའི་དབང་པོ་འདི་སད་པ་དང་གཉིད་ལོག་པ་ལས་བྱུང་བ་མ་ཡིན། སྐྱེ་འགག་ལས་བྱུང་བ་མ་ཡིན། དབང་
པོ་ལས་བྱུང་བ་མ་ཡིན། སྟོང་པ་ལས་བྱུང་བ་ཡང་མ་ཡིན་ནོ། །དེ་ཅིའི་ཕྱིར་ཞེ་ན། གལ་ཏེ་སད་པ་ལས་བྱུང་བ་ཡིན་ན། གཉིད་ལོག་ནས་འཕྲལ་དུ་འགག་པའི་ཕྱིར་གང་ཞིག་

66-1-428b

གཉིད་ལོག་པ་ཡིན་ཞེས་བྱ། གདོན་མི་ཟ་བར་སྐྱེས་པའི་ཚེ་བྱུང་བ་ཡིན་ཞེ་ན། འགག་ན་མེད་པ་ཉིད་དང་འདྲ། འགག་པ་སུ་ཞིག་གིས་ཚོར། གལ་ཏེ་འགག་པ་ལས་བྱུང་བ་ཡིན་ཞེ་ན། སྐྱེས་
པས་འགག་པ་གཏན་ནས་མེད་ཅིང༌། སྐྱེས་པ་ཤེས་པ་པོ་སུ་ཞིག །གལ་ཏེ་དབང་པོ་ལས་བྱུང་བ་ཡིན་ཞེ་ན། སད་པ་དང་གཉིད་ལོག་པའི་མཚན་མ་གཉིས་ལུས་ཀྱི་དབང་གིས་འབྱེད་པ་
དང་སྡུད་པར་འགྱུར་རོ། །དངོས་པོ་འདི་གཉིས་དང་བྲལ་བ་ན་དེ་ཤེས་པའི་ཤེས་པ་ནམ་མཁའི་མེ་ཏོག་བཞིན་གཏན་ནས་རང་བཞིན་མེད་དོ། །གལ་ཏེ་སྟོང་པ་ལས་བྱུང་བ་ཡིན་ཞེ་ན།
སྟོང་པ་རང་ཉིད་ཤེས་པ་པོར་འགྱུར་བས་ཁྱོད་ཀྱི་སྐྱེ་མཆེད་ལ་ལྟོས་པ་འབྲེལ་མེད་དོ། །དེའི་ཕྱིར་ཡིད་ཀྱི་སྐྱེ་མཆེད་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་བར་འབྱུང་བ་
མ་ཡིན༑ ༑རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །སླར་ཡང་ཀུན་དགའ་བོ། ཇི་ལྟར་ན། སྐྱེ་མཆེད་བཅུ་གཉིས་གདོད་མ་ནས་དེ་བཞིན་གཤེགས་པའི་སྙིང་པོ་དམ་པའི་
རང་བཞིན་ཡིན་ཞེ་ན། ཀུན་དགའ་བོ། ཁྱོད་ཀྱིས་ད་ལྟ་ལྟོས་ཤིག །ཛེ་ཏའི་ཚལ་འདི་དང༌། ཡང་ཆུ་མིག་དང་རྫིང་བུ་ལ་སོགས་པ་སྣ་ཚོགས་སུ་མཐོང་བ་འདི་ཇི་སྙམ་དུ་སེམས། འདི་
དག་གཟུགས་ལས་མིག་གི་ཡུལ་དུ་གྱུར་པ་ཡིན་ཞེའམ། མིག་གིས་གཟུགས་ཀྱི་མཚན་མར་གྱུར་བ་ཡིན་ཞེའམ། ཀུན་དགའ་བོ། གལ་ཏེ་མིག་གི་དབང་པོ་ལས་གཟུགས་ཀྱི་མཚན་

66-1-429a

མར་གྱུར་པ་ཡིན་ཞེ་ན། སྟོང་པ་མཐོང་བའི་ཚེ་གཟུགས་མ་ཡིན་ན། གཟུགས་ཀྱི་རང་བཞིན་ཞི་བར་རིགས་སོ། །ཞེ་ན་མངོན་སུམ་དུ་ཡོད་པ་ཐམས་ཅད་
ཅི་ཡང་མེད་པར་འགྱུར་རོ། །གཟུགས་ཀྱི་མཚན་མ་མེད་པར་གྱུར་ན། སྤྱིར་སྟོང་པའི་གནས་ལུགས་སུས་ཤེས། སྟོང་པ་ཡང་དེ་ཁོ་ན་དང་འདྲའོ། །གལ་ཏེ་ཡུལ་གཟུགས་ལས་
མིག་གིས་མཐོང་བ་ཡིན་ཞེ་ན། སྟོང་པ་མཐོང་བའི་ཚེ་གཟུགས་མ་ཡིན་པ་ཞིག་ན་མཐོང་བ་ཉིད་འཕྲལ་དུ་ཞི་ཞིང་འགག་གོ །འགག་ན་ཐམས་ཅད་ཅི་ཡང་མེད་པར་འགྱུར་ཞིང༌། སྟོང་
པ་དང་གཟུགས་སུས་ཤེས། དེའི་ཕྱིར་ཡུལ་ཅན་མཐོང་བ་དང་ཡུལ་གཟུགས་དང་སྟོང་པ་ཐམས་ཅད་སྐྱེ་ཞིང་མཆེད་པའི་གནས་མེད་དོ། །གཟུགས་དང་མཐོང་བའི་སྐྱེ་མཆེད་
ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་བར་འབྱུང་བ་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཁྱོད་ལེགས་
པར་ཉོན་ལ་དཔྱོད་ཅིག །ཛེ་ཏའི་ཚལ་འདིའི་ནང་དུ་ཟས་བཤམས་པའི་རྗེས་སུ་རྔ་བརྡུང་བ་དང༌། དགེ་འདུན་མང་པོ་འདུ་བ་ལ་དྲིལ་ཆེན་བརྡུང་བའི་ཚེ་རྔ་དང་དྲིལ་ཆེན་གྱི་སྒྲ་སྔ་
ཕྱི་བར་མཆད་པར་གྲགས་པར་འགྱུར་རོ། །འདི་ཇི་སྙམ་དུ་སེམས། སྒྲ་འདི་དང་རྣ་བའི་དྲུང་དུ་འོངས་པ་ཡིན་སྙམ་མམ། རྣ་བ་སྒྲའི་གནས་སུ་སོང་བ་ཡིན་སྙམ། ཀུན་

66-1-429b

དགའ་བོ། གལ་ཏེ་སྒྲ་འདི་རྣ་བའི་དྲུང་དུ་འོངས་པ་ཡིན་ཞེ་ན། དཔེར་ན། ང་མཉན་ཡོད་ཀྱི་གྲོང་ཁྱེར་དུ་བསོད་སྙོམས་ལ་ཕྱིན་པ་ན་ཛེ་ཏའི་ཚལ་དུ་ང་མེད་པ་དང་འདྲ། སྒྲ་འདི་གདོན་མི་ཟ་
པར་ཀུན་དགའ་བོའི་རྣ་བ་ལ་འོངས་པའི་ཕྱིར་མཽདྒལ་གྱི་བུ་དང་འོད་སྲུང་ལ་སོགས་པ་ཐམས་ཅད་ཀྱི་རྣ་བར་མི་ཐོས་པར་རིགས་ན། འདིའི་ནང་དུ་དགེ་སློང་སྟོང་ཉིས་བརྒྱ་ལྔ་བཅུ་པོ་དག་
དྲིལ་ཆེན་གྱི་སྒྲ་ཐོས་མ་ཐག་ཏུ་ཐམས་ཅད་ལྷན་ཅིག་ཏུ་བཀད་སར་འདུས་ནས་འོང་བ་ལྟ་ཅི་སྨོས། སླར་ཡང་ཁྱོད་ཀྱི་རྣ་བ་སྒྲ་དེའི་གནས་སུ་སོང་བ་ཡིན་ཞེ་ན། དཔེར་ན། ང་ཛེ་ཏའི་ཚལ་དུ་
འོངས་ནས་འདུག་པ་ན་ང་མཉན་ཡོད་ཀྱི་གྲོང་ཁྱེར་དུ་མེད་པ་དང་འདྲ། ཁྱོད་ཀྱིས་རྔའི་སྒྲ་ཐོས་ནས་རྣ་བ་འཕྲལ་དུ་རྔ་བརྡུང་བའི་སར་སོང་བའི་ཕྱིར་མཉམ་དུ་བྱུང་བའི་དྲིལ་ཆེན་གྱི་སྒྲ་མི་ཐོས་
པར་རིགས་ན། དེའི་ནང་དུ་གླང་པོ་ཆེ་དང་རྟ་དང་ཕྱུགས་དང་ལུག་ལ་སོགས་པ་སྣ་ཚོགས་པའི་སྒྲ་སྐད་རྣམས་ལྟ་ཅི་སྨོས། གལ་ཏེ་འགྲོ་བ་དང་འོང་བ་ནི་མེད་ན་ཡང་ཐོས་པ་ཉིད་མེད་དོ། །
དེའི་ཕྱིར་ཐོས་པ་དང་སྒྲའི་གདངས་ཐམས་ཅད་གནས་ཀྱང་མེད། ཐོས་པ་དང་ཡུལ་སྒྲ་གཉིས་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་བར་འབྱུང་བ་ཡང་མ་ཡིན། རང་
བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། །ཡང་ཁྱོད་སྤོས་སྣོད་ཀྱི་ནང་དུ་བསྲེགས་པའི་ཙནྡན་གྱི་དྲི་ལ་སྣོམས་ཤིང༌། །ཙནྡན་འདི་ལས་ཅུང་ཟད་ཅིག་བསྲེགས་

66-1-430a

པ་ན་མཉན་ཡོད་ཀྱི་གྲོང་ཁྱེར་གྱི་མཐའ་སྐོར་ཀུན་ནས་རྒྱང་གྲགས་བཞི་བཅུའི་ནང་དུ་དུས་གཅིག་ཏུ་ཐམས་ཅད་ཀྱིས་དྲི་ཚོར་བར་འགྱུར་རོ། །འདི་ཇི་སྙམ་དུ་
སེམས༑ ཙནྡན་གྱི་དྲི་འདི་ཙནྡན་གྱི་ཤིང་ལས་སྐྱེས་པ་ཡིན་སྙམ་མམ། ཁྱོད་ཀྱི་སྣ་ལས་སྐྱེས་པ་ཡིན་སྙམ་མམ། ཡང་ན་སྟོང་པ་ལས་སྐྱེས་པ་ཡིན་སྙམ་མམ། ཀུན་དགའ་བོ། གལ་ཏེ་
ཙནྡན་གྱི་དྲི་འདི་ཁྱོད་ཀྱི་སྣ་ལས་སྐྱེས་པ་ཡིན་ཞེ་ན། སྣ་ལས་སྐྱེས་པ་དེ་ཉིད་སྣ་ལས་འབྱུང་བར་རིགས་ན། སྣ་དེ་ཙནྡན་མ་ཡིན་ནོ། །ཅིའི་ཕྱིར་སྣའི་ནང་དུ་ཙནྡན་གྱི་དྲི་ཡོད་པར་འགྱུར། ཁྱོད་
གྱིས་ཙནྡན་གྱི་དྲི་ཚོར་རོ་ཞེ་ན། སྣར་འཇུག་པར་རིགས་པས་སྣའི་ནང་ནས་ཙནྡན་གྱི་དྲི་བྱུང་བ་ལ་ཚོར་རོ་ཞེས་སྨྲ་བར་མི་རིགས་སོ། །གལ་ཏེ་སྟོང་པ་ལས་སྐྱེས་པ་ཡིན་ཞེ་ན། སྟོང་པའི་རང་
བཞིན་རྟག་པ་ཡིན་པའི་ཕྱིར་ཙནྡན་གྱི་དྲི་དེ་རྟག་པར་འགྱུར་བར་རིགས་སོ། །སྤོས་ཀྱི་སྣོད་ཀྱི་ནང་དུ་ཤིང་སྐམ་པོ་འདི་བསྲེག་ཅི་དགོས། གལ་ཏེ་ཤིང་ལས་སྐྱེས་པ་ཡིན་ཞེ་ན། ཅིའི་ཕྱིར་
ཙནྡན་བསྲེགས་པ་འདི་ལས་ད་གདོད་དུ་བ་བྱུང་བ་ཡིན། སྣས་ཚོར་རོ་ཞེ་ན། ཅིའི་ཕྱིར་དུ་བའི་དྲི་ལ་སྒུག་ཅི་དགོས། དུ་བ་དེ་ནམ་མཁའ་ལ་སོང་ནས་ཐག་རིང་པོར་མ་ཕྱིན་པ་ལ་རྒྱང་གྲགས་
བཞི་བཅུའི་བར་དུ་ཐམས་ཅད་ཀྱིས་ཇི་ལྟར་དྲི་ཚོར་བར་འགྱུར། དེའི་ཕྱིར་ཙནྡན་དང་སྣས་དྲི་སྣོམ་པ་ཐམས་ཅད་གནས་ཀྱང་མེད། སྣོམ་པ་དང་ཡུལ་དྲི་གཉིས་ཀུན་རྫོབ་ཙམ་ཡིན་ཞིང༌།

66-1-430b

གདོད་མ་ནས་རྟེན་ཅིང་འབྲེལ་བར་འབྱུང་བ་ཡང་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཁྱོད་དུས་གཉིས་སུ་ཚོགས་མང་པོ་དང་མཉམ་དུ་
བསོད་སྙོམས་ལ་འགྲོ་བར་འགྱུར་ལ། དེ་ལྟར་འགྲོ་བ་ན་འགའ་ཞིག་ཏུ་ཞོ་འོ་མ་མར་ཁུ་བདུད་རྩི་ལྟ་བུ་རྙེད་ནས་ཟོས་ཏེ་རོ་མཆོག་ཅེས་ཐ་སྙད་འདོགས་སོ། །འདི་ཇི་སྙམ་དུ་སེམས། རོ་འདི་སྟོང་པ་
ལས་སྐྱེས་པ་ཡིན་སྙམ་མམ། ལྕེ་ལས་སྐྱེས་པ་ཡིན་སྙམ་མམ། ཡང་ན་ཟས་ལས་སྐྱེས་པ་ཡིན་སྙམ། ཀུན་དགའ་བོ། གལ་ཏེ་རོ་འདི་ཁྱོད་ཀྱི་ལྕེ་ལས་སྐྱེས་པ་ཡིན་ཞེ་ན། ཁྱོད་ཀྱི་ཁའི་ནང་
དུ་ལྕེ་གཅིག་ཉིད་ཡིན་ཞིང༌། ལྕེ་འདི་ལ་དེའི་ཚེ་འོ་མའི་རོས་ཁྱབ་པར་གྱུར་པ་ཡིན་ལ། ཀ་ར་ཟོས་པ་ན་ཡང་རོ་གཞན་དུ་མི་འགྱུར་བར་རིགས་ན། རོ་གཞན་དུ་མ་གྱུར་པ་དེ་ཉིད་ལ་རོ་ཤེས་པ་
ཞེས་བརྗོད་དུ་མི་རུང་ངོ༌། །གཞན་དུ་འགྱུར་ན་ལྕེ་མང་པོ་མ་ཡིན་པའི་ཕྱིར་ཇི་ལྟར་ལྕེ་གཅིག་གིས་རོ་དེ་སྙེད་ཅིག་ཤེས་པར་འགྱུར། གལ་ཏེ་ཟས་ལས་སྐྱེས་པ་ཡིན་ཞེ་ན། ཟས་ལ་ཤེས་པ་མེད་ཅིང༌།
ཇི་ལྟར་རང་གིས་ཤེས་པར་འགྱུར། ཟས་རང་ཉིད་ཀྱིས་ཤེས་པ་ཡིན་ན། གཞན་གྱིས་ཟོས་པ་དང་འདྲ་བས་ཁྱོད་ཀྱིས་རོ་ཤེས་པ་འབྲེལ་མེད་དོ། །གལ་ཏེ་སྟོང་པ་ལས་སྐྱེས་པ་ཡིན་ཞེ་ན། ནམ་
མཁའ་སྟོང་པའི་རོ་མྱོང་བར་གྱིས་ཤིག་དང་རོ་ཇི་ལྟར་འཇུག །གདོན་མི་ཟ་བར་ནམ་མཁའ་སྟོང་པའི་རོ་དེ་ལན་ཚྭའི་རོའོ་ཞེ་ན། ཁྱོད་ཀྱི་ལྕེས་ལན་ཚྭའི་རོ་མྱོང་བར་འགྱུར་ཞིང༌། ཁྱོད་ཀྱི་

66-1-431a

བཞིན་ལ་ཡང་ལན་ཚྭའི་རོ་མྱོང་བར་འགྱུར་རོ། །དེ་ལྟར་ན་འཇིག་རྟེན་འདིའི་སྐྱེ་བོ་ཐམས་ཅད་རྒྱ་མཚོའི་ཉ་དང་འདྲ་བར་རྟག་ཏུ་ལན་ཚྭའི་རོ་ཚོར་བའི་ཕྱིར་རོ་མི་བྲོ་
བ་གཏན་མི་ཤེས་པར་འགྱུར་རོ། །རོ་མི་བྲོ་བ་མི་ཤེས་ན་ལན་ཚྭའི་རོ་མི་ཚོར་བར་འགྱུར་རོ། །གདོན་མི་ཟ་བར་ཤེས་པ་མེད་ཅེ་ན། ཇི་ལྟར་རོ་ཞེས་ཐ་སྙད་འདོགས། དེའི་ཕྱིར་རོ་དང་
ལྕེ་དང་བྲོ་བ་ཐམས་ཅད་གནས་ཀྱང་མེད། བྲོ་བ་དང་ཡུལ་རོ་གཉིས་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་བར་འབྱུང་བ་ཡང་མ་ཡིན། རང་བྱུང་བའི་རང་བཞིན་
ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཁྱོད་ནང་རེ་བཞིན་དུ་ལག་བས་མགོ་ལ་བྱུག་པར་བྱེད་པ་དེ་ཇི་སྙམ་དུ་སེམས། བྱུགས་ནས་རེག་ཅིང་ཤེས་པ་དེ་སུས་ཤེས་པ་
ཡིན༑ ཤེས་པ་དེ་ལག་པ་ལ་ཡོད་དམ། མགོ་ལ་ཡོད་དམ། གལ་ཏེ་ལག་པ་ལ་ཡོད་ཅེ་ན། མགོ་ལ་ཤེས་མ་མེད་པར་འགྱུར་ཞིང༌། ཇི་ལྟར་ན་རེག་པ་ཚོར་བ་ཡིན་ཞེས་བྱ། གལ་
ཏེ་མགོ་ལ་ཡོད་ཅེ་ན། ལག་པས་བྱུག་མི་དགོས་པའི་ཕྱིར། ཇི་ལྟར་རེག་པ་ཞེས་ཐ་སྙད་འདོགས་སུ་རུང༌། གལ་ཏེ་སོ་སོར་ཡོད་ཅེ་ན། ཀུན་དགའ་བོ། ཁྱོད་ཀྱི་ལུས་གཉིས་སུ་འགྱུར་
བར་རིགས། གལ་ཏེ་མགོ་དང་ལག་པ་ལྷན་ཅིག་ཏུ་རེག་པར་འགྱུར་བ་ཡིན་ཞེ་ན། མགོ་དང་ལག་པ་གཉིས་ཡན་ལག་གཅིག་ཏུ་འགྱུར་བར་རིགས། གལ་ཏེ་ཡན་ལག་གཅིག་

66-1-431b

ཡིན་ན༑ རེག་པ་དེ་མི་འབྱུང་བར་འགྱུར་རོ། །གལ་ཏེ་ཡན་ལག་གཉིས་ཡིན་ན། རེག་པ་དེ་གང་ལ་གནས། རེག་བྱེད་ལ་ཡོད་ན་རེག་བྱ་མ་ཡིན། རེག་བྱ་ལ་ཡོད་ན་རེག་བྱེད་མ་ཡིན། སྟོང་པ་
དེ་ཁྱོད་ཀྱི་རེག་བྱར་མི་རིགས་སོ། །དེའི་ཕྱིར་ཤེས་པ་དང་རེག་བྱ་ལུས་ཐམས་ཅད་གནས་ཀྱང་མེད། ལུས་དང་ཡུལ་རེག་བྱ་གཉིས་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་
བར་འབྱུང་བ་ཡང་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཁྱོད་ཀྱི་སེམས་རྒྱུད་དང་འབྲེལ་བའི་དགེ་བ་དང་མི་དགེ་བ་དང་ལུང་མ་
བསྟན་གསུམ་པོ་དེ་ནི། གདོད་མ་ནས་རང་གྲུབ་པའི་ཆོས་ཀྱི་གནས་ལུགས་ཡིན་ནོ། །ཆོས་འདི་སེམས་ཉིད་ལས་སྐྱེས་པ་ཡིན་སྙམ་མམ། ཡང་ན་སེམས་ལས་ལོགས་སུ་བྲལ་ཏེ་གནས་
པའི་གནས་ཡོད་དམ། ཀུན་དགའ་བོ། གལ་ཏེ་སེམས་ཉིད་ལས་སྐྱེས་པ་ཡིན་ཞེ་ན། ཆོས་ཀྱི་གནས་ལུགས་དེ་ཡུལ་མ་ཡིན་ཞིང༌། སེམས་རྒྱུད་དང་འབྲེལ་བ་ཡང་མ་ཡིན་པར་འགྱུར་བའི་
ཕྱིར་ཇི་ལྟར་གནས་སུ་འགྲུབ་པར་འགྱུར། གལ་ཏེ་སེམས་ལས་ལོགས་སུ་བྲལ་ཏེ་ཐ་དད་དུ་གནས་པའི་གནས་ཡོད་ཅེ་ན། ཆོས་ཀྱི་དེ་ཁོ་ན་ཉིད་དེ་ལ་ཤེས་པ་ཡོད་དམ། ཤེས་པ་མེད།
ཤེས་པ་ཡོད་ན་ཤེས་པ་དེ་ལ་སེམས་ཞེས་བྱ་ལ། ཁྱོད་ལས་ཐ་དད་ཅིང་ཡུལ་མ་ཡིན་པར་འགྱུར་ན། གཞན་གྱི་སེམས་སུ་གྱུར་པ་དང་འདྲའོ། །ཁྱོད་ཉིད་ཁྱོད་ཀྱི་སེམས་ཡིན་ཞེ་ན།

66-1-432a

ཁྱོད་ཀྱི་སེམས་ཇི་ལྟར་ཁྱོད་ལས་ཐ་དད་དུ་འགྱུར། གལ་ཏེ་ཤེས་པ་མེད་ཅེ་ན། ཡུལ་འདི་གཟུགས་སྒྲ་དྲི་རོ་དང་འབྲལ་བ་དང་འཕྲད་པ་དང་གྲང་བ་དང་ཚ་
བ་ལ་སོགས་པ་སྟོང་པའི་མཚན་མ་མ་ཡིན་པ་ལ་གང་ལ་གནས་པར་འགྱུར། ད་ལྟ་གཟུགས་དང་སྟོང་པ་ལ་མངོན་སུམ་དུ་བསྟན་དུ་མེད་པའི་ཕྱིར་འཇིག་རྟེན་ན་སྟོང་པ་ལས་གཞན་
དངོས་པོ་ཡོད་དམ། སེམས་རྒྱུད་དང་འབྲེལ་བ་ཡང་མ་ཡིན་ན། གནས་གང་ལ་བརྟེན་ནས་གནས། དེའི་ཕྱིར་ཆོས་ཀྱི་གནས་ལུགས་དང་སེམས་ཐམས་ཅད་གནས་ཀྱང་མེད། སེམས་
དང་ཡུལ་ཆོས་གཉིས་ཀུན་རྫོབ་ཙམ་ཡིན་ཞིང༌། གདོད་མ་ནས་རྟེན་ཅིང་འབྲེལ་བར་འབྱུང་བ་ཡང་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །དེ་ནས་ཡང་ཀུན་
དགའ་བོ་ཁམས་བཅོ་བརྒྱད་པོ་འདི་གདོད་མ་ནས་དེ་བཞིན་གཤེགས་པའི་སྙིང་པོ་དམ་པའི་རང་བཞིན་ཡིན་ཞེ་ན། ཀུན་དགའ་བོ། ཁྱོད་ཀྱིས་ཤེས་པ་དེ་མིག་དང་གཟུགས་འབྲེལ་
བ་ལས་མིག་གི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་ཤེས་པ་འདི་མིག་ལས་སྐྱེས་ཤིང་མིག་གི་ཁམས་སུ་འགྱུར་བ་ཡིན་ནམ། ཡང་ན་གཟུགས་ལས་སྐྱེས་ཤིང་གཟུགས་ཀྱི་
ཁམས་སུ་འགྱུར་བ་ཡིན། ཀུན་དགའ་བོ། གལ་ཏེ་མིག་ལས་སྐྱེས་པ་ཡིན་ཞེ་ན། གཟུགས་དང་སྟོང་པ་རྣམ་པ་གཉིས་མེད་པ་ལ་ཐ་དད་དུ་བྱར་མེད་དོ། །ཁྱོད་ཀྱི་རྣམ་པར་ཤེས་

66-1-432b

བ་ཇི་ལྟར་ཡོད་ཀྱང་དགོས་པ་ཅི། ཁྱོད་ཀྱི་མཐོང་བ་ཡང་སྔོ་སེར་དཀར་དམར་མ་ཡིན་ཞིང༌། མཚན་མར་བཟུང་ནས་བསྟན་དུ་མི་རུང་ན། ཅི་ཞིག་ཁམས་སུ་འགྱུར། གལ་ཏེ་གཟུགས་ལས་
སྐྱེས་པ་ཡིན་ཞེ་ན། སྟོང་པ་ཙམ་ལ་གཟུགས་མེད་པའི་ཚེ་ཁྱོད་ཀྱི་རྣམ་པར་ཤེས་པ་འགག་པར་རིགས། ཇི་ལྟར་རྣམ་པར་ཤེས་པས་སྟོང་པ་ཉིད་ཅེས་ཤེས་པ་ཡིན། གལ་ཏེ་གཟུགས་
འགྱུར་བའི་ཚེ་ཁྱོད་ཉིད་ཀྱི་གཟུགས་ཀྱི་མཚན་མ་འཕོ་ཞིང་འགྱུར་བར་ཤེས་པར་རིགས་ཀྱི། ཁྱོད་ཀྱི་རྣམ་པར་ཤེས་པ་མི་འཕོ་བས། ཁམས་ཇི་ལྟར་གྲུབ་པ་ཡིན། མཉམ་དུ་འགྱུར་བ་
ཡིན་ཞེ་ན། འཕྲལ་དུ་འགྱུར་བ་ཡིན་པས། ཁམས་ཀྱི་མཚན་མ་རང་ཉིད་མེད་པར་འགྱུར་རོ། །མི་འགྱུར་ཞེ་ན། རྟག་པར་འགྱུར་རོ། །གཟུགས་ལས་སྐྱེས་ན། སྟོང་པའི་གནས་ལུགས་རྣམ་པར་
ཤེས་པས་མི་ཤེས་པར་རིགས། གལ་ཏེ་མིག་དང་གཟུགས་རྣམ་པ་གཉིས་འཕྲད་པ་ལས་བྱུང་བ་ཡིན་ཞེ་ན། འཕྲད་པ་ན་དེ་དབུས་དང་བྲལ་བར་འགྱུར། བྲལ་ན་ཐ་དད་པ་གཉིས་འཕྲད་
པར་འགྱུར་རོ། །རང་བཞིན་འདྲེས་ཤིང་འཁྲུགས་པས་ཇི་ལྟར་ཁམས་སུ་འགྲུབ་པར་འགྱུར། དེའི་ཕྱིར་མིག་དང་གཟུགས་འབྲེལ་བ་ལས་མིག་གི་རྣམ་པར་ཤེས་པའི་ཁམས་སྐྱེ་བའི་
གནས་གསུམ་པོ་ཐམས་ཅད་མེད་དོ། །མིག་དང་གཟུགས་དང་གཟུགས་ཀྱི་ཁམས་རྣམ་པ་གསུམ་གདོད་མ་ནས་རྟེན་ཅིང་འབྲེལ་བར་འབྱུང་བ་ཡང་མ་ཡིན། རང་བྱུང་བའི་རང་བཞིན་

66-1-433a

ཡང་མ་ཡིན་པར་ཤེས་པར་བྱའོ། །ཀུན་དགའ་བོ། ཡང་ཁྱོད་ཀྱི་ཤེས་པ་དེ་རྣ་བ་དང་སྒྲ་འབྲེལ་ནས་རྣ་བའི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་
ཤེས་པ་འདི་རྣ་བ་ལས་སྐྱེས་ནས་རྣ་བའི་ཁམས་སུ་འགྱུར་བ་ཡིན་ནམ། ཡང་ན་སྒྲ་ལས་སྐྱེས་ནས་སྒྲའི་ཁམས་སུ་འགྱུར་བ་ཡིན། ཀུན་དགའ་བོ། གལ་ཏེ་རྣ་བ་ལས་སྐྱེས་པ་
ཡིན་ཞེ་ན། གཡོ་བ་དང་མི་གཡོ་བའི་མཚན་མ་གཉིས་མངོན་དུ་མ་གྱུར་པར་དབང་པོས་ཤེས་པར་མི་ནུས་པའི་ཕྱིར་གདོན་མི་ཟ་བར་ཤེས་པ་མེད་པར་འགྱུར་རོ། །ཤེས་པ་ཡང་
མེད་པར་འགྱུར་བ་ལ་རྣམ་པར་ཤེས་པའི་མཚན་མ་དང་གཟུགས་ཇི་ལྟ་བུ་ཡིན། གལ་ཏེ་རྣ་བས་ཐོས་པར་ནུས་ཤེ་ན། གཡོ་བ་དང་མི་གཡོ་བ་མེད་པར་ཐོས་པ་འགྲུབ་པར་མི་འགྱུར།
ཇི་ལྟར་རྣ་བའི་གཟུགས་དང་རེག་པ་ལ་སོགས་པའི་ཡུལ་འདྲེས་པ་ལ་རྣམ་པར་ཤེས་པའི་ཁམས་ཞེས་ཐ་སྙད་འདོགས་པར་འགྱུར། འདི་ལ་རྣ་བའི་རྣམ་པར་ཤེས་པའི་ཁམས་ཀྱང་
གང་ལ་བརྟེན་ནས་གྲུབ་པ་ཡིན། གལ་ཏེ་སྒྲ་ལས་སྐྱེས་པ་ཡིན་ཞེ་ན། རྣམ་པར་ཤེས་པ་དེ་སྒྲ་ལས་སྐྱེས་པའི་ཕྱིར་ཐོས་པ་ལ་འབྲེལ་མེད་དོ། །ཐོས་པ་མེད་ན། སྒྲའི་མཚན་མ་ཡོད་
པའི་གནས་མེད་དོ། །རྣམ་པར་ཤེས་པ་དེ་སྒྲ་ལས་སྐྱེས་པ་ཡིན་ཞེ་ན། སྒྲ་དེ་ཐོས་པ་ལས་བརྟེན་པའི་རྐྱེན་གྱིས་སྒྲའི་མཚན་མ་ཡོད་ཅེས་པར་ཡང་འགྱུར་རོ། །ཐོས་པས་རྣམ་པར་ཤེས་

66-1-433b

པ་ཐོས་པར་རིགས། མ་ཐོས་ཤེ་ན། ཁམས་མ་ཡིན་པར་འགྱུར། ཐོས་ཤེ་ན། སྒྲ་དང་འདྲ་བར་འགྱུར་ལ་རྣམ་པར་ཤེས་པ་དེ་ཐོས་པར་འགྱུར་ན་སུ་ཞིག་གིས་རྣམ་པར་ཤེས་པ་ཐོས་ཤིང་
ཤེས་པ་ཡིན། གལ་ཏེ་ཤེས་པ་མེད་ཅེ་ན། རྩྭ་དང་ཤིང་འབའ་ཞིག་དང་འདྲ་བར་འགྱུར་བའི་ཕྱིར་སྒྲ་དང་ཐོས་པ་གཉིས་འདྲེས་པས་ཁམས་དེའི་དབུས་འགྲུབ་པར་མི་འགྱུར་རོ། །ཁམས་ལ་
གནས་དབུས་མ་མེད་ན། ཕྱི་ནང་གེ་མཚན་མ་གང་ལས་འགྲུབ། དེའི་ཕྱིར་རྣ་བ་དང་སྒྲ་འབྲེལ་ནས་རྣ་བའི་རྣམ་པར་ཤེས་པའི་ཁམས་དང་སྐྱེ་བའི་གནས་གསུམ་པོ་ཐམས་ཅད་མེད། རྣ་བ་
དང་སྒྲ་དང་སྒྲའི་ཁམས་རྣམ་པ་གསུམ་པོ་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཡང་ཁྱོད་ཀྱི་ཤེས་
པ་དེ་སྣ་དང་དྲི་འབྲེལ་ནས་སྣའི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་ཤེས་པ་འདི་སྣ་ལས་སྐྱེས་ཤིང་སྣའི་ཁམས་སུ་གྱུར་པ་ཡིན་ནམ། ཡང་ན་དྲི་ལས་སྐྱེས་ཤིང་དྲིའི་ཁམས་སུ་
གྱུར་པ་ཡིན། ཀུན་དགའ་བོ། གལ་ཏེ་སྣ་ལས་སྐྱེས་པ་ཡིན་ཞེ་ན། ཁྱོད་ཀྱིས་གང་ཞིག་སྣ་ཡིན་སྙམ་དུ་སེམས། ཤའི་མཚན་མ་སྣ་གཤོག་གཉིས་པོའི་གཟུགས་དེ་ཡིན་སྙམ་མམ། ཡང་ན་
སྣོམ་ནས་ཤེས་པ་པོ། གཡོ་བའི་རང་བཞིན་ཡིན་སྙམ། གལ་ཏེ་ཤའི་མཚན་མ་ཡིན་ཞེ་ན། ཤའི་གཟུགས་ཉིད་ལུས་ཡིན་ཞིང་ལུས་ཀྱི་ཤེས་པ་དེ་ཉིད་རེག་བྱའོ། །ལུས་ཞེས་ཐ་སྙད་འདོག་

66-1-434a

ན་སྣ་མ་ཡིན་པར་འགྱུར་རོ། །རེག་བྱ་ཞེས་ཐ་སྙད་འདོགས་ན་ཡུལ་ཉིད་དུ་འགྱུར་རོ། །སྣ་ཡང་ཐ་སྙད་འདོགས་པར་འོངས་པའི་གནས་མ་རྙེད་པ་ལ་ཇི་ལྟར་
ཁམས་གནས་པར་འགྱུར། གལ་ཏེ་སྣོམ་ནས་ཤེས་པ་དེ་ཡིན་ཞེ་ན། ཡང་ཁྱོད་ཀྱིས་གང་ཞིག་ཤེས་པ་ཡིན་སྙམ་དུ་སེམས། ཤ་དེ་ཤེས་པ་ཡིན་སྙམ་ན། ཤེས་ཤེས་བ་དེ་རེག་
བྱར་འགྱུར་གྱི་སྣ་མ་ཡིན་ནོ། །སྟོང་བ་དེ་ཤེས་པ་ཡིན་སྙམ་ན། སྟོང་པ་རང་ཉིད་ཀྱིས་ཤེས་པའི་ཕྱིར་ཤེས་མི་ཚོར་བར་རིགས་སོ། །དེས་ན་སྟོང་པ་ཉིད་ཁྱོད་ཉིད་དུ་འགྱུར་གྱི་ཁྱོད་
ཀྱི་ལུས་ཤེས་པ་མ་ཡིན་ན། ད་ལྟ་ཀུན་དགའ་བོ་ཞེས་བྱ་བ་མེད་པར་རིགས་སོ། །དྲི་དེ་ཤེས་པ་ཡིན་སྙམ་ན། ཤེས་པ་དེ་རང་ཉིད་དྲིའི་ནང་དུ་ཚུད་པའི་ཕྱིར་ཁྱོད་ལ་འབྲེལ་ཅི་ཡོད།
གལ་ཏེ་དྲི་བཟང་ངན་ངེས་པར་ཁྱོད་ཀྱི་སྣ་ལས་སྐྱེས་པ་ཡིན་ཞེ་ན། དྲི་བཟང་ངན་གཉིས་འབྱུང་བ་དེ། ཨེ་རཎྜ་དང་ཙནྡན་གཉིས་ལས་མི་འབྱུང་བར་རིགས། དྲི་གཉིས་པོ་དེ་མ་བྱུང་
བའི་སྔོན་དུ་ཁྱོད་ཀྱིས་སྣས་སྣོམ་ནས་ལྟོས་ཤིག །དྲི་ཞིམ་པོ་ཡིན་ནམ་དྲི་ང་བ་ཡིན། དྲི་ང་བ་ཡིན་ན། དྲི་ཞིམ་པོ་མ་ཡིན་པར་འགྱུར་རོ། །དྲི་ཞིམ་པོ་ཡིན་ན། དྲི་ང་བ་མ་ཡིན་པར་
འགྱུར་རོ། །གལ་ཏེ་དྲི་བཟང་ངན་གཉིས་པོ་ཐམས་ཅད་སྣོམ་ནུས་ན། ཁྱོད་མི་གཅིག་ལ་སྣ་གཉིས་འབྱུང་བར་རིགས། ང་ལས་ཆོས་དྲི་བ་པོའི་ཀུན་དགའ་བོ་གཉིས་ཡོད་པས་

66-1-434b

གང་ཞིག་ཁྱོད་ཀྱི་ལུས་སུ་བྱུང་བ་ཡིན། གལ་ཏེ་སྣ་གཅིག་ཡིན་ཞེ་ན། དྲི་བཟང་ངན་གཉིས་མེད་པར་འགྱུར་བར་རིགས། དྲི་ང་བ་ཡང་དྲི་ཞིམ་པོར་འགྱུར་བ་དང༌། དྲི་ཞིམ་པོ་ཡང་དྲི་ང་
བར་མི་འགྱུར་ན། རང་བཞིན་གཉིས་མེད་པ་ལ་ཁམས་གང་ལ་བརྟེན་ནས་གནས། གལ་ཏེ་དྲི་ལས་བྱུང་བ་ཡིན་ཞེ་ན། རྣམ་པར་ཤེས་པ་དྲི་ལས་བྱུང་བ་དེ་དཔེར་ན། མིག་གིས་ཡུལ་མཐོང་
ལ་ཚུར་མི་གཉིད་མཐོང་མི་ནུས་པ་བཞིན། དྲི་ལས་སྐྱེས་པ་ལ་དྲི་དེ་མི་ཤེས་པར་རིགས། ཤེས་པ་ཡིན་ཞེ་ན། དྲི་ལས་སྐྱེས་པ་མ་ཡིན་ནོ། །མི་ཤེས་ཤེ་ན། རྣམ་པར་ཤེས་པ་མ་ཡིན་ནོ། །དྲི་དེ་
ཤེས་པ་ལས་བྱུང་བ་མ་ཡིན་ན། དྲིའི་ཁམས་མི་འགྲུབ་པར་འགྱུར་རོ། །རྣམ་པར་ཤེས་པ་དེས་དྲི་མི་ཤེས་ན། རྣམ་པར་ཤེས་པའི་ཁམས་ཀྱང་དྲི་ལ་བརྟེན་ནས་གནས་པ་མ་ཡིན་པར་འགྱུར་
རོ༑ ༑དབུས་མ་མེད་ན། ཕྱི་ནང་མི་འགྲུབ་པའི་ཕྱིར་སྣོམ་པའི་རང་བཞིན་དེ་དག་མཐར་གཏུགས་ན་ཀུན་རྫོབ་ཙམ་མོ། །དེའི་ཕྱིར་སྣ་དང་དྲི་འབྲེལ་ནས་སྣའི་རྣམ་པར་ཤེས་པའི་ཁམས་དང་སྐྱེ་
བའི་གནས་གསུམ་པོ་ཐམས་ཅད་མེད། སྣ་དང་དྲི་དང་དྲིའི་ཁམས་རྣམ་པ་གསུམ་པོ་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་མ་ཡིན་ཞེས་ཤེས་
པར་བྱའོ། །ཀུན་དགའ་བོ། ཡང་ཁྱོད་ཀྱི་ཤེས་པ་དེ་ལྕེ་དང་རོ་འབྲེལ་ནས་ལྕེའི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་ཤེས་པ་འདི་ལྕེ་ལས་སྐྱེས་ཤིང་ལྕེའི་ཁམས་སུ་གྱུར་པ་

66-1-435a

ཡིན་ནམ། ཡང་ན་རོ་ལས་སྐྱེས་ཤིང་རོའི་ཁམས་སུ་གྱུར་པ་ཡིན། ཀུན་དགའ་པོ། གལ་ཏེ་ལྕེ་ལས་སྐྱེས་པ་ཡིན་ཞེ་ན། འཇིག་རྟེན་ཐམས་ཅད་ཀྱི་བུ་རམ་
ཤིང་དང་སྐྱུ་རུ་ར་དང་ཧོང་ལེན་དང་ཚྭ་དང་མིང་ཅན་ནག་པོ་དང་སྒ་དང་ཤིང་ཚྭའི་རོ་ཐམས་ཅད་མེད་པའི་ཚེ་ཁྱོད་ཀྱིས་རང་གི་ལྕེའི་རོ་མྱོང་བ་ལ་ལྟོས། མངར་བར་སྣང་ངམ། ཁ་
བར་སྣང༌། གལ་ཏེ་ལྕེའི་རང་བཞིན་ཁ་བ་ཡིན་ཞེ་ན། སུ་ཞིག་འོངས་ནས་ལྕེའི་རོ་མྱོང་བ་ཡིན། ལྕེ་རང་ཉིད་ཀྱིས་རོ་མྱོང་བར་མི་ནུས་ཤེ་ན། སུས་རིག་ནས་ཤེས་པ་ཡིན། ལྕེའི་
རང་བཞིན་ཁ་བ་མ་ཡིན་ཞེ་ན། རོ་རང་ཉིད་མི་སྐྱེ་བའི་ཕྱིར་ཇི་ལྟར་ཁམས་སུ་གྱུར་ནས་གནས། གལ་ཏེ་རོ་ལས་སྐྱེས་པ་ཡིན་ཞེ་ན། རྣམ་པར་ཤེས་པ་རོ་ཉིད་དུ་འགྱུར་རོ། །ལྕེའི་
དབང་པོ་བཞིན་དུ་རང་ཉིད་མྱོང་མི་ནུས་པའི་ཕྱིར་ཇི་ལྟར་རོ་དང་རོ་མ་ཡིན་པ་རིག་ནས་ཤེས་པར་འགྱུར། ཡང་རོ་སྣ་ཚོགས་དངོས་པོ་གཅིག་ལས་སྐྱེས་པ་མ་ཡིན་ཞེ་ན། རོ་མང་
པོ་སྐྱེས་པ་ལ་རྣམ་པར་ཤེས་པའི་ཕུང་པོ་ཡང་མང་པོར་འགྱུར་བར་རིགས། གལ་ཏེ་རྣམ་པར་ཤེས་པའི་ཕུང་པོ་གཅིག་ཡིན་ཞིང༌། ངེས་པར་ཕུང་པོ་རོ་ལས་སྐྱེས་པ་ཡིན་ཞེ་ན།
ལན་ཚྭ་དང་རོ་མི་གྲོ་བ་དང་མངར་བ་དང་རོ་ཚ་བ་རྣམས་སྦྱར་བ་དང་ལྷན་སྐྱེས་དང་འགྱུར་བའི་རོ་སྣ་ཚོགས་པ་སོ་སོའི་མཚན་མ་ཐམས་ཅད་རོ་གཅིག་ཏུ་འགྱུར་བས་ན། སོ་སོར་

66-1-435b

དབྱེ་བར་བྱར་མེད་པར་རིགས། སོ་སོར་དབྱེ་བར་བྱར་མེད་ན། རྣམ་པར་ཤེས་པ་ཞེས་ཐ་སྙད་འདོགས་སུ་མི་རུང་ངོ༌། །ཅིའི་ཕྱིར་ལྕེ་དང་རོ་དང་རྣམ་པར་ཤེས་པའི་ཁམས་ཞེས་ཐ་སྙད་བཏགས།
ནམ་མཁའ་སྟོང་པ་ཁྱོད་ཀྱི་ཡིད་ཀྱི་རྣམ་པར་ཤེས་པའི་ངོ་བོར་སྐྱེ་བར་མི་རིགས་སོ། །ལྕེ་དང་རོ་འདྲེས་ཤིང་འཕྲད་པ་ཡིན་ཞེ་ན། འདིའི་དབུས་སུ་གདོད་མ་ནས་དེ་བཞིན་ཉིད་མེད་པ་ལ་ཇི་
ལྟར་ཁམས་སྐྱེ་བར་འགྱུར། དེའི་ཕྱིར་ལྕེ་དང་རོ་འབྲེལ་ནས་ལྕེའི་རྣམ་པར་ཤེས་པའི་ཁམས་སྐྱེ་བའི་གནས་གསུམ་པོ་ཐམས་ཅད་མེད། ལྕེ་དང་རོ་དང་ལྕེའི་ཁམས་རྣམ་པ་གསུམ་པོ་
གདོད་མ་ནས་རྟེན་ཅིང་འབྲེལ་བར་འབྱུང་བ་མ་ཡིན། རང་བྱུང་བའི་རང་བཞིན་མ་ཡིན་ཞེས་ཤེས་པར་བྱའོ། །ཀུན་དགའ་བོ། ཡང་ཁྱོད་ཀྱི་ཤེས་པ་དེ་ལུས་དང་རེག་བྱ་འབྲེལ་ནས་ལུས་
ཀྱི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་ཤེས་པ་འདི་ལུས་ལས་སྐྱེས་ཤིང་ལུས་ཀྱི་ཁམས་སུ་གྱུར་པ་ཡིན་ནམ། ཡང་ན་རེག་བྱ་ལས་སྐྱེས་ཤིང་རེག་བྱའི་ཁམས་སུ་གྱུར་པ་
ཡིན༑ ཀུན་དགའ་བོ། གལ་ཏེ་ལུས་ལས་སྐྱེས་པ་ཡིན་ཞེ་ན། ངེས་པར་འཕྲད་པ་དང་འབྲལ་བ་གཉིས་ཤེས་པས་རིག་པ་འབྲེལ་བ་མེད་པར་འགྱུར་བའི་ཕྱིར་ལུས་ཅི་ཞིག་གིས་ཤེས་
པ་ཡིན༑ གལ་ཏེ་རེག་བྱ་ལས་སྐྱེས་པ་ཡིན་ཞེ་ན། ངེས་པར་ཁྱོད་ཀྱི་ལུས་མེད་པར་འགྱུར་བའི་ཕྱིར་སུས་ལུས་མེད་པ་ལ་འཕྲད་པ་དང་འབྲལ་བ་ཤེས་པར་འགྱུར། ཀུན་དགའ་བོ།

66-1-436a

དངོས་པོ་དེས་རེག་བྱ་མི་ཤེས་ཤིང༌། ལུས་དེས་རེག་བྱ་ཡོད་བར་ཤེས་སོ། །ལུས་ཀྱིས་ཤེས་པ་དེ་རེག་བྱ་ཉིད་དོ། །རེག་བྱ་ཤེས་པ་དེ་ལུས་ཉིད་དོ། །རེག་
བྱ་ཡིན་ན་ལུས་མ་ཡིན། ལུས་ཡིན་ན་རེག་བྱ་མ་ཡིན། ལུས་དང་རེག་བྱའི་མཚན་མ་གཉིས་གདོད་མ་ནས་གནས་ཀྱང་མེད། ལུས་དང་འཕྲད་པ་ན་ལུས་ཀྱི་ཕུང་པོའི་རང་བཞིན་
ཉིད་དུ་འགྱུར། ལུས་དང་བྲལ་བ་ན་ཁོང་སྟོང་ལ་སོགས་པའི་མཚན་མར་འགྱུར་རོ། །ཕྱི་ནང་མ་གྲུབ་པ་ལ་དབུས་ཇི་ལྟར་གནས། དབུས་མི་གནས་ན་ཕྱི་ནང་གི་རང་བཞིན་
སྟོང་པར་འགྱུར་བའི་ཕྱིར་ཁྱོད་ཀྱི་རྣམ་པར་ཤེས་པ་སྐྱེས་པ་དེ་གང་ལ་བརྟེན་ནས་ཁམས་གནས། དེའི་ཕྱིར་ལུས་དང་རེག་བྱ་འབྲེལ་ནས་ལུས་ཀྱི་རྣམ་པར་ཤེས་པའི་ཁམས་
སྐྱེ་བའི་གནས་གསུམ་པོ་མེད། ལུས་དང་རེག་བྱ་དང་ལུས་ཀྱི་ཁམས་གསུམ་པོ་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་ཡང་མ་ཡིན་
ཞེས་ཤེས་པར་བྱའོ། །ཀུན་དགའ་བོ། ཡང་ཁྱོད་ཀྱི་ཤེས་པ་དེ་ཡིད་དང་ཆོས་འབྲེལ་ནས་ཡིད་ཀྱི་རྣམ་པར་ཤེས་པ་སྐྱེས་པ་ཞེས་བྱའོ། །རྣམ་པར་ཤེས་པ་འདི་ཡིད་ལས་སྐྱེས་
ཤིང་ཡིད་ཀྱི་ཁམས་སུ་གྱུར་པ་ཡིན་ནམ། ཡང་ན་ཆོས་ལས་སྐྱེས་ཤིང་ཆོས་ཀྱི་ཁམས་སུ་གྱུར་པ་ཡིན། ཀུན་དགའ་བོ། གལ་ཏེ་ཡིད་ལས་སྐྱེས་པ་ཡིན་ཞེ་ན། ཁྱོད་

66-1-436b

ཀྱི་ཡིད་ལ་གདོན་མི་ཟ་བར་བསམ་པར་བྱ་བ་ཡོད་པའི་ཕྱིར་ཁྱོད་ཀྱི་ཡིད་མངོན་སུམ་དུ་འབྱུང་བར་འགྱུར་རོ། །གལ་ཏེ་མདུན་གྱི་ཆོས་མེད་ན་ཡིད་སྐྱེ་བ་ཡང་མེད། འབྲེལ་པ་དང་བྲལ་ན་མཚན་
མ་མེད་པའི་ཕྱིར་རྣམ་པར་ཤེས་པ་ག་ལ་དགོས། ཡང་ཁྱོད་ཀྱི་ཡིད་ཀྱི་རྣམ་པར་ཤེས་པ་དང་སྣ་ཚོགས་པའི་རྟོག་པ་དང་སྤྲོས་པ་ལ་སོགས་ཕྱེ་ནས་ཤེས་པའི་རང་བཞིན་འདྲའོ་སྙམ་མམ།
ཐ་དད་དོ་སྙམ་དུ་སེམས་ཡིད་དང་འདྲ་ན་ཡིད་ཉིད་དུ་གྱུར་པས། ཇི་ལྟར་ཡིད་ལས་སྐྱེས་པ་ཞེས་བརྗོད། ཡིད་ལས་ཐ་དད་ཅིང་འདྲ་བ་མ་ཡིན་ཞེ་ན། ཤེས་པར་བྱ་བ་མེད་པར་འགྱུར་བར་
རིགས༑ གལ་ཏེ་ཤེས་པར་བྱ་བ་མེད་ན་ཇི་ལྟར་ཡིད་ལས་སྐྱེས་པ་ཞེས་བརྗོད། གལ་ཏེ་ཤེས་པར་བྱ་བ་ཡོད་ན་ཇི་ལྟར་ཡིད་ཀྱི་རྣམ་པར་ཤེས་པ་ཞེས་བརྗོད། འདི་ལ་འདྲ་བ་དང་ཐ་དད་
གཉིས་ཀྱི་རང་བཞིན་མི་འགྲུབ་པ་ལ་ཁམས་གང་ལ་གནས། གལ་ཏེ་ཆོས་ལས་སྐྱེས་པ་ཡིན་ཞེ་ན། །འཇིག་རྟེན་གྱི་ཆོས་ཐམས་ཅད་ཡུལ་ལྔ་དང་མི་འབྲལ་ལོ། །ཁྱོད་ཀྱིས་དཔྱོད་ལ་ལྟོས་
ཤིག །གཟུགས་ཀྱི་ཆོས་དང་སྒྲ་དང་དྲི་དང་རོ་དང་རེག་བྱ་ལ་སོགས་པའི་ཆོས་རྣམས་ཀྱི་མཚན་མ་དང་རྣམ་པ་གསལ་བར་དབང་པོ་ལྔ་ལ་སོ་སོར་ངོ་སྐལ་དུ་སྦྱོར་བ་ཡིན་གྱི། ཡིད་ལ་
ཡོངས་སུ་སྡུད་པར་བྱ་བ་མ་ཡིན་ནོ། །ཁྱོད་ཀྱི་རྣམ་པར་ཤེས་པ་ངེས་པར་ཆོས་ལ་བརྟེན་ནས་སྐྱེས་པ་ཡིན་ཞེ་ན། ད་ལྟ་ཁྱོད་ཀྱིས་ལེགས་པར་ལྟོས་ཤིག །སྣ་ཚོགས་པའི་ཆོས་རྣམས་ལ་མཚན་

66-1-437a

མ་ཇི་ལྟར་ཡོད། གལ་ཏེ་གཟུགས་སྟོང་པ་དང༌། གཡོ་བ་དང་མི་གཡོ་བ་དང༌། འབྱེད་པ་དང་འགག་པ་དང༌། འཕྲད་པ་དང་འབྲལ་བ་དང༌། སྐྱེ་བ་དང་འགག་
དང་བྲལ་ན། འདི་དག་མཚན་མ་མང་པོ་ལས་གཞན་ཅི་ཡང་མེད་དོ། །སྐྱེས་པ་ན་གཟུགས་དང་སྟོང་པ་ལ་སོགས་པའི་ཆོས་རྣམས་རིམ་གྱིས་སྐྱེས་ལ་འགག་པ་ན་གཟུགས་དང་སྟོང་པ་ལ་
སོགས་པའི་ཆོས་རྣམས་རིམ་གྱིས་འགག་གོ །གདོད་མ་ནས་བརྟེན་པ་མེད་པའི་ཕྱིར་བརྟེན་ནས་སྐྱེས་པ་ཇི་ལྟར་རྣམ་པར་ཤེས་པའི་མཚན་མ་དང་རྣམ་པར་གྱུར་པ་ཡིན། མཚན་མ་དང་
རྣམ་པ་མེད་པ་ལ་ཁམས་ཇི་ལྟར་སྐྱེ་བ་ཡིན། དེའི་ཕྱིར་ཡིད་དང་ཆོས་འབྲེལ་ནས་ཡིད་ཀྱི་རྣམ་པར་ཤེས་པའི་ཁམས་སྐྱེ་བའི་གནས་གསུམ་པོ་ཐམས་ཅད་མེད། ཡིད་དང་ཆོས་དང་ཡིད་
ཀྱི་རྣམ་པར་ཤེས་པའི་ཁམས་རྣམ་པ་གསུམ་པོ་གདོད་མ་ནས་རྟེན་ཅིང་འབྲེལ་པར་འབྱུང་བ་མ་ཡིན། རང་བྱུང་བའི་རང་བཞིན་ཡང་མ་ཡིན་ཞེས་ཤེས་པར་བྱའོ། །ཀུན་དགའ་བོས་
བཅོམ་ལྡན་འདས་ལ་གསོལ་པ། བཅོམ་ལྡན་འདས། དེ་བཞིན་གཤེགས་པ་རྣམས་ཀྱིས་འཕྲད་པ་དང་ལྟོས་པ་དང་བརྟེན་ནས་འབྱུང་བའི་ཆོས་འབའ་ཞིག་གསུངས་པ་ན། འཇིག་
རྟེན་དུ་སྣ་ཚོགས་བའི་སྒོ་ནས་རྣམ་པར་འགྱུར་བ་དང༌། སྐྱེ་བ་ཐམས་ཅད་འབྱུང་བ་ཆེན་པོ་བཞི་འཕྲད་ཅིང་ལྟོས་པ་ལས་མངོན་པར་འབྱུང་བའོ་ཞེས་སོ། །ད་ལྟ་དེ་བཞིན་གཤེགས་

66-1-437b

པས་བརྟེན་ནས་འབྱུང་བ་དང༌། རང་བྱུང་བ་རྣམ་པ་གཉིས་ཅིའི་ཕྱིར་ཡོངས་སུ་སྤངས། ད་ལྟ་འདིའི་རྒྱུ་མཚན་གང་ཡིན་བདག་གིས་མ་འཚལ་ལགས། སེམས་ཅན་ཐམས་ཅད་ལ་ཐུགས་བརྩེ་
བས་དབུ་མའི་ལམ་ཟབ་མོ་དྲང་དོན་ཙམ་དུ་མ་ཡིན་པར་གསལ་བར་བསྟན་དུ་གསོལ་ཞེས་གསོལ་ཏོ། །དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་སྔོན་ཐེག་པ་
ཆུང་དུ་ཉན་ཐོས་དང་རང་སངས་རྒྱས་ཀྱི་ཐེག་པ་ལས་ཡིད་བྱུང་སྟེ་བྲལ་བར་བྱའོ་སྙམ་དུ་སེམས་བསྐྱེད་ནས་བླ་ན་མེད་པའི་བྱང་ཆུབ་གུས་པས་ཚོལ་བའི་ཕྱིར་ངས་ད་ལྟ་ཁྱོད་ལ་ངེས་པའི་
དོན་རྨད་དུ་བྱུང་བ་ཕྱེ་ནས་བསྟན་བཞིན་དུ་ཅིའི་ཕྱིར་འཇིག་རྟེན་གྱི་དྲང་བའི་དོན་དུ་རྣམ་པར་བརྟགས་ནས་བརྟེན་ནས་འབྱུང་བས་རང་ཉིད་དཀྲིས་ཤིང་འཆིང་བར་བྱེད། ཁྱོད་མང་དུ་ཐོས་
པ་ཡིན་ནའང་དཔེར་ན། སྨན་གྱི་བྱེ་བྲག་སྨྲ་བ་པོ་འགའ་ཞིག་མིག་སྔར་སྨན་རྣམས་མཐོང་བཞིན་དུ་ཁྱད་པར་ངོ་མི་ཤེས་པ་དང་འདྲའོ། །འདི་ལ་དེ་བཞིན་གཤེགས་པ་རྣམས་ཀྱིས་ཕྱིར་
ཞིང་ཐུགས་བརྩེ་བའི་ཡུལ་ཉིད་དོ། །ཞེས་གསུངས་སོ། །དེང་ཁྱོད་ཀྱིས་ལེགས་པར་ཉོན་ཅིག །ངས་ཁྱོད་ལ་ཁྱད་པར་ཕྱེ་ཞིང་བཀྲལ་ཏེ་བསྟན་ནས་སླད་མའི་དུས་སུ་ཐེག་པ་ཆེན་པོས་འགྲོ་
བ་རྣམས་ལ་དོན་དམ་པའི་མཚན་ཉིད་ཁོང་དུ་ཆུད་པར་བྱའོ། །ཞེས་བཀའ་སྩལ་པ་དང༌། ཀུན་དགའ་བོས་བཅོམ་ལྡན་འདས་ཀྱི་བཀའ་ལ་གུས་པས་ཅང་མི་སྨྲ་བར་འདུག་གོ །ཀུན་

66-1-438a

དགའ་བོ། ཁྱོད་ཀྱིས་སྨྲས་པ་ལྟར་ན་འབྱུང་བ་ཆེན་པོ་བཞི་འཕྲད་ཅིང་ལྟོས་པ་ལས་འཇིག་རྟེན་དུ་སྣ་ཚོགས་པའི་སྒོ་ནས་རྣམ་པར་འགྱུར་བ་དང༌། སྐྱེ་བ་
མངོན་པར་འབྱུང་ངོ་ཞེས་སོ། །ཀུན་དགའ་བོ། གལ་ཏེ་འབྱུང་བ་ཆེན་པོ་དེ་དག་གི་མཚན་ཉིད་དང་གཟུགས་འཕྲད་པ་དང་ལྟོས་པ་མ་ཡིན་ན། འབྱུང་བ་ཆེན་པོ་ཐམས་ཅད་ལྷན་
ཅིག་འཕྲད་ཅིང་ལྟོས་པར་མི་ནུས་སོ། །དཔེར་ན། ནམ་མཁའ་སྟོང་པ་བཞིན་དུ་གཟུགས་ཐམས་ཅད་ལ་ལྟོས་པར་མི་འགྱུར་རོ། །གལ་ཏེ་འཕྲད་པ་དང་ལྟོས་པ་ཡིན་ཞེ་ན། རྣམ་པར་
འགྱུར་བ་དང༌། སྐྱེ་བར་འགྱུར་རོ། །ཐོག་མ་དང་ཐ་མ་གཅིག་ལས་གཅིག་སྐྱེ་ཞིང༌། སྐྱེ་བ་དང་འཆི་བ་གཅིག་ནས་གཅིག་ཏུ་བརྒྱུད་དེ་སྐྱེས་ནས་འཆི་ཞིང་ཤི་ནས་སྐྱེ་བ་དང༌། སྐྱེ་བཞིན་
འཆི་བཞིན་དུ་མགལ་མེའི་འཁོར་ལོ་འཁོར་བ་ལྟར་རྒྱུན་དུ་མི་གནས་སོ། །ཀུན་དགའ་བོ། དཔེར་ན། ཆུ་ཡང་འཁྱགས་པར་གྱུར་ནས་འཁྱགས་པ་ཡང་ཆུར་འགྱུར་བ་བཞིན་ནོ། །
ཁྱོད་དཔྱོད་ལ་ལྟོས་ཤིག །སའི་ཁམས་རགས་པ་ནི། ས་གཞི་ཆེན་པོར་གྱུར་ཏོ། །ཕྲ་མོ་ནི། ས་རྡུལ་ཕྲ་མོ་ནས་རྡུལ་ཕྲ་རབ་ཀྱི་པར་དུ་གྱུར་ཏོ། །གཟུགས་ཤིན་ཏུ་ཕྲ་བའི་མཐར་ཐུག་དེ་ཆ་
བདུན་ལས་གྲུབ་པ་ཡིན་ནོ། །སླར་ཡང་རྡུལ་ཕྲ་རབ་བགོས་ན་ངེས་པར་སྟོང་པར་འགྱུར་རོ། །ཀུན་དགའ་བོ། གལ་ཏེ་རྡུལ་ཕྲ་རབ་འདི་ཉིད་བགོས་པས་ནམ་མཁའ་སྟོང་པར་འགྱུར་

66-1-438b

ན༑ ནམ་མཁའ་སྟོང་པ་ལས་གཟུགས་ཀྱི་རྣམ་པ་གྲུབ་པར་ཤེས་པར་བྱའོ། །ད་ལྟ་ཁྱོད་ཀྱིས་དྲིས་པ་ནི། འཕྲད་ཅིང་ལྟོས་པའི་རྐྱེན་གྱིས་འཇིག་རྟེན་དུ་སྣ་ཚོགས་པའི་སྒོ་ནས་རྣམ་པར་འགྱུར་བ་
དང༌། སྐྱེ་བའི་གཟུགས་སྐྱེའོ། །ཞེས་སྨྲས་པ་མ་ཡིན་ནམ། ལེགས་པར་ལྟོས་ཤིག །རྡུལ་ཕྲ་རབ་གཅིག་པུ་འདི་ཇི་ཙམ་པའི་ནམ་མཁའ་དང་འཕྲད་ཅིང་ལྟོས་པ་ལས་འབྱུང་བར་འགྱུར། རྡུལ་ཕྲ་
རབ་རྡུལ་ཕྲ་རབ་ཉིད་དང་ལྟོས་པ་མ་ཡིན་ནོ། །གལ་ཏེ་སླར་ཡང་རྡུལ་ཕྲ་རབ་བགོས་ཏེ་སྟོང་པར་འགྱུར་ན། ཇི་ཙམ་པའི་རྡུལ་ཕྲ་རབ་ཀྱི་གཟུགས་ཀྱིས་ནམ་མཁའ་སྟོང་པར་འགྱུར། གལ་ཏེ་
གཟུགས་ལྟོས་པ་ཡིན་ན། གཟུགས་ལྟོས་པ་ཡིན་གྱི་སྟོང་པ་མ་ཡིན། གལ་ཏེ་སྟོང་པ་ལྟོས་པ་ཡིན་ན་སྟོང་པ་ལྟོས་པ་ཡིན་གྱི་གཟུགས་མ་ཡིན་ནོ། །གཟུགས་ལ་བགོ་བར་ནུས་ཀྱི་སྟོང་པ་ལ་ཇི་
ལྟར་ལྟོས་པ་ཡིན། དེ་ལྟ་བས་ན། དེ་བཞིན་གཤེགས་པའི་སྙིང་པོའི་རང་བཞིན་གྱི་གཟུགས་ནི། ཡང་དག་པའི་སྟོང་པའོ། །རང་བཞིན་སྟོང་པ་ཉིད་ནི། ཡང་དག་པའི་གཟུགས་སོ། །དེ་ནི།
རང་བཞིན་གྱིས་འོད་གསལ་བའོ། །ཆོས་ཀྱི་དབྱིངས་ཀུན་ཏུ་ཁྱབ་པས་སེམས་ཅན་ཐམས་ཅད་ཀྱི་ཡིད་དང་མཐུན་པར་རང་རང་གི་བློའི་སྐལ་བ་དང་འཚམ་པར་ལས་ཀྱི་དབང་གིས་མངོན་དུ་
འགྱུར་བ་ཁྱོད་ཀྱིས་གཏན་ནས་མ་རྟོགས་སོ། །སོ་སོ་སྐྱེ་བོ་འཁོར་བ་པ་དག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་བཞིན་ནི། ཐམས་ཅད་དུ་རིག་པ་དང་སེམས་ཀྱིས་སོ་སོར་

66-1-439a

ཕྱེ་ནས་འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །ཀུན་དགའ་བོ། མེའི་ཁམས་ལ་ལུས་མེད་ཅིང༌། འབྲེལ་པ་ལ་
ལྟོས་པ་ཡིན། ཁྱོད་ལྟོས་ཤིག །གྲོང་ཁྱེར་གྱི་ནང་དུ་ཟས་མ་ཟོས་པའི་ཁང་པར་གཡོས་བྱེད་པ་ལ་ལག་ཏུ་མེ་ཤེལ་ཐོགས་ནས་ཉི་མའི་ཐད་དུ་གཏད་ནས་མེ་སྔོར་རོ། །ཀུན་དགའ་བོ། འཕྲད་
ཅིང་ལྟོས་པ་ཞེས་ཐ་སྙད་བཏགས་པ་ནི། དཔེར་ན། ང་ད་ལྟ་ཁྱེད་ཅག་སྟོང་ཉིས་བརྒྱ་ལྔ་བཅུའི་དགེ་སློང་རྣམས་དང་ལྷན་ཅིག་ཏུ་འདུས་པ་དང་འདྲའོ། །འདུས་པ་གཅིག་ཡིན་ཀྱང་དེའི་རིགས་
རུས་ཕྱེ་ན་ལུས་སོ་སོར་ཡོད་ཅིང༌། ཐམས་ཅད་ལ་ཉེ་དུ་དང་རིགས་དང་རུས་དང་མིང་དག་སོ་སོར་ཡོད་དོ། །དཔེར་ན། ཤཱ་རིའི་བུ་ནི། བྲམ་ཟེའི་རིགས་དང༌། ལྟེང་རྒྱས་ནི། འོད་སྲུང་གྱི་
རིགས་ཡིན་པ་ནས་ཀུན་དགའ་བོ་གཽ་ཏ་མའི་རིགས་ཡིན་པའི་བར་རོ། །ཀུན་དགའ་བོ། གལ་ཏེ་མེའི་ཁམས་འདི་འཕྲད་ཅིང་ལྟོས་པ་ལས་བྱུང་བ་ཡིན་ཞེ་ན། དེའི་ལག་ཏུ་ཤེལ་ཐོགས་
ནས་ཉི་མའི་ཐད་དུ་མེ་སྦོར་བའི་ཚེ་མེ་དེ་ཤེལ་ལས་བྱུང་བ་ཡིན་ནམ། སྤྲ་བ་ལས་བྱུང་བ་ཡིན་ནམ། ཉི་མ་ལས་བྱུང་བ་ཡིན། ཀུན་དགའ་བོ། གལ་ཏེ་ཉི་མ་ལས་བྱུང་བ་ཡིན་ཞེ་ན།
ཁྱོད་ཀྱི་ལག་གི་སྤྲ་བ་དེ་ཉི་མ་ཉིད་ཀྱིས་སྦར་བར་ནུས་ན་འོད་དེ་ཕོག་པའི་ཡུལ་ཐམས་ཅད་ཀྱི་ནགས་ཚལ་ཐམས་ཅད་སྲེག་པར་རིགས་སོ། །གལ་ཏེ་ཤེལ་ལས་བྱུང་བ་ཡིན་ཞེ་ན། ཤེལ་

66-1-439b

ན༑ ཤེལ་ལས་བྱུང་ནས་རང་ཉིད་ཀྱིས་སྤྲ་བ་སྦོར་ནུས་བཞིན་དུ་ཤེལ་རང་ཉིད་ཅིའི་ཕྱིར་ཞུ་བར་མི་འགྱུར། ཁྱོད་ཀྱི་ལག་ཏུ་འཛིན་པ་ན་ཚིག་པའི་རྣམ་པ་ཡང་མེད་ན། ཤེལ་ཞུ་བ་སྨོས་ཅི་དགོས།
གལ་ཏེ་སྤྲ་བ་ལས་བྱུང་བ་ཡིན་ཞེ་ན། ཅིའི་ཕྱིར་ཉི་མ་དང་ཤེལ་ལ་བརྟེན་ནས་འོད་དང་ཤེལ་ཕན་ཚུན་འཕྲད་པ་ལས་གདོད་མེ་འབྱུང་བར་འགྱུར། ཁྱོད་སླར་ཡང་དཔྱོད་ལ་ལྟོས་ཤིག །ཤེལ་
ནི༑ ལག་ཏུ་བཟུང་བ་དང༌། ཉི་མ་ནི། ནམ་མཁའ་ལ་ཤར་བ་ཡིན་ཞིང༌། སྤྲ་བ་ནི། ས་ལས་སྐྱེས་པ་ཡིན་པ་ལ་མེ་འདི་གང་ནས་བྱུང་སྟེ་རིམ་པས་འདིར་སླེབ་པ་ཡིན། ཉི་མ་དང་ཤེལ་ཕན་
ཚུན་ཐག་རིང་པོས་བར་དུ་ཆོད་ནས་འཕྲད་པ་དང་ལྟོས་པ་མ་ཡིན། མེ་ལྕེ་ནི། རྒྱ་མེད་པར་རང་བྱུང་བ་ཡང་མེད་དོ། །དེ་བས་ན། དེ་བཞིན་གཤེགས་པའི་སྙིང་པཱི་རང་བཞིན་གྱི་མེ་ནི་
ཡང་དག་པའི་སྟོང་པའོ། །རང་བཞིན་གྱི་སྟོང་པ་ནི། ཡང་དག་པའི་མེའོ། །དེ་ནི། རང་བཞིན་གྱིས་འོད་གསལ་བའོ། །ཆོས་ཀྱི་དབྱིངས་ཀུན་ཏུ་ཁྱབ་པས་སེམས་ཅན་ཐམས་ཅད་ཀྱི་ཡིད་དང་
མཐུན་པར་རང་རང་གི་བློའི་སྐལ་བ་དང་འཚམ་པར་སྣང་བ་ཁྱོད་ཀྱིས་གཏན་ནས་མ་རྟོགས་སོ། །ཀུན་དགའ་བོ། འདི་ལྟར་རིག་པར་བྱའོ། །འཇིག་རྟེན་གྱི་སྐྱེ་བོ་ཡུལ་གང་དུ་ཤེལ་ཐོགས་
བའི་ཡུལ་དེར་མེ་འབྱུང་བར་འགྱུར་རོ། །ཆོས་ཐམས་ཅད་ཀྱི་དབྱིངས་ཁྱབ་པར་ཀུན་ཏུ་སོང་ན་འཇིག་རྟེན་ཐམས་ཅད་དུ་མཆེད་པར་འགྱུར་རོ། །འཇིག་རྟེན་ཐམས་ཅད་དུ་ཁྱབ་པར་མཆེད་

66-1-440a

ན་ཕྱོགས་མཚམས་ཡོད་དམ། ལས་ཀྱི་དབང་གིས་མངོན་དུ་གྱུར་པ་ཡིན་གྱི། སོ་སོ་སྐྱེ་བོ་འཁོར་བ་བདག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་
བཞིན་ནི། ཐམས་ཅད་དུ་རིག་པ་དང་སེམས་ཀྱིས་སོ་སོར་ཕྱེ་ནས་འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །ཀུན་དགའ་བོ། ཆུའི་
ཁམས་མི་བརྟན་ཅིང༌། འབབ་པ་དང་འཁྱིལ་བ་ནི། སྡོད་དུ་འཇུག་མི་ནུས། དཔེར་ན། མཉན་ཡོད་ཀྱི་གྲོང་ཁྱེར་གྱི་དྲང་སྲོང་ཀ་བི་ལ་དང༌། ཙཀྲ་དང༌། པདྨ་ཨ་སི་ཏ་ལ་སོགས་པའི་
སྒྱུ་མ་མཁན་ཆེན་པོ་དག་ཟླ་བའི་བཅུད་བླངས་ཏེ་སྒྱུ་མའི་རྫས་བསྡེབས་པ་ལ་སྒྱུ་མ་མཁན་དེ་དག་མཚན་གུང་ནམ་མཁའ་དྲངས་པར་ཟླ་བ་རྒྱས་པ་ལ་ལག་ཏུ་ཆུ་ཤེལ་ཐོགས་ཏེ་ཟླ་བ་ལས་ཆུ་
བཟེད་དེ་ལེན་ནོ། །ཆུ་འདི་ཤེལ་ལས་བྱུང་བ་ཡིན་ནམ། ནམ་མཁའ་ལ་རང་གི་ངང་གིས་ཡོད་དམ། ཟླ་བ་ལས་བྱུང་ངམ། ཀུན་དགའ་བོ། གལ་ཏེ་ཟླ་བ་ལས་བྱུང་བ་ཡིན་ཞེ་ན། ཐག་
རིང་པོ་ནས་འོངས་ཏེ་ཤེལ་ལས་ཆུ་དབྱུང་ནུས་པ་ཡིན་པ་ལ་དེ་བརྒྱུད་ནས་འོངས་པའི་གནས་ཐམས་ཅད་ཀྱི་ནགས་ཚལ་དག་ལས་རྒྱུན་འབབ་པར་རིགས་ཀྱི། རྒྱུན་དེ་ཤེལ་ལས་འབྱུང་
བ་ལ་སྒུག་མི་དགོས་སོ། །མི་འབབ་ན། ཆུ་དེ་ཟླ་བ་ལས་བབས་པ་མིན་པར་གསལ་ལོ། །གལ་ཏེ་ཤེལ་ལས་བྱུང་བ་ཡིན་ན། ཤེལ་འདིའི་ནང་ནས་རྒྱུན་དུ་ཆུ་འབབ་པར་རིགས་ཀྱི།

66-1-440b

མཚན་གུང་ཟླ་བ་གསལ་བ་ལས་ལེན་པ་ལ་སྒུག་ཅི་དགོས། གལ་ཏེ་ནམ་མཁའ་ལས་བྱུང་ན། ནམ་མཁའི་ཁམས་མཐའ་མེད་པའི་ཕྱིར་ཆུ་ཡང་མཐའ་མེད་པ་འབྱུང་བར་རིགས་ཤིང༌། མི་
ཡུལ་ནས་ལྷ་ཡུལ་གྱི་བར་དུ་བྱིང་བར་རིགས་ན། ཅིའི་ཕྱིར་ཆུ་དང་སྐམ་དང་ནམ་མཁའ་ལ་འགྲོ་བ་དག་ཡོད་པར་འགྱུར། ཁྱོད་སླར་ཡང་ལེགས་པར་ལྟོས་ཤིག །ཟླ་བ་ནི། ནམ་མཁའ་ལ་
ཤར་བ་ཡིན་ཞིང༌། ཤེལ་ནི། ལག་པར་བཟུང་བ་ཡིན་ལ། ཤེལ་ལ་བཟེད་པའི་ཆུའི་སྣོད་ནི། མི་ཡིས་སྟ་གོན་བྱས་པ་ཡིན་པ་ལ། ཆུ་དེ་ཕྱོགས་གང་ནས་བབས་ཏེ་འདིར་འོང༌། ཟླ་བ་
དང་ཤེལ་ཕན་ཚུན་ཐག་རིང་པོས་བར་དུ་ཆོད་ནས་འཕྲད་པ་དང་ལྟོས་པ་མ་ཡིན། ཆུ་དེའི་བཅུད་ནི། རྒྱུ་མེད་པར་རང་བྱུང་བ་ཡང་མེད་དོ། །དེ་བས་ན་དེ་བཞིན་གཤེགས་པའི་སྙིང་པོའི་
རང་བཞིན་གྱི་ཆུ་ནི། ཡང་དག་པའི་སྟོང་པའོ། །རང་བཞིན་གྱི་སྟོང་པ་ནི། ཡང་དག་པའི་ཆུའོ། །དེ་ནི། རང་བཞིན་གྱིས་འོད་གསལ་བའོ། །ཆོས་ཀྱི་དབྱིངས་ཀུན་ཏུ་ཁྱབ་པས་སེམས་ཅན་
ཐམས་ཅད་ཀྱི་ཡིད་དང་མཐུན་པར་རང་རང་གི་བློའི་སྐལ་བ་དང་འཚམ་པར་སྣང་བ་ཁྱོད་ཀྱིས་གཏན་ནས་མ་རྟོགས་སོ། །ཡུལ་གང་དུ་ཤེལ་ཐོགས་པའི་ཡུལ་དེ་ལ་ཆུ་འབྱུང་ངོ༌། །ཆོས་
ཐམས་ཅད་ཀྱི་དབྱིངས་ཁྱབ་པར་སོང་ན་ཆོས་ཀྱི་དབྱིངས་ཐམས་ཅད་སྐྱེའོ། །སྐྱེ་བ་ནི། འཇིག་རྟེན་ཀུན་ཏུ་བཀང་ན་ཕྱོགས་མཚམས་ཡོད་དམ། ལས་ཀྱི་དབང་གིས་མངོན་དུ་འགྱུར་

66-1-441a

བ་ཡིན་གྱི། སོ་སོ་སྐྱེ་བོ་འཁོར་བ་པ་དག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་བཞིན་ནི། ཐམས་ཅད་དུ་རིག་པ་དང་སེམས་ཀྱིས་འཛིན་པར་
བྱེད་དོ༑ ༑ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །ཀུན་དགའ་བོ། རླུང་གི་ཁམས་ལ་ལུས་མེད། གཡོ་བ་དང་མི་གཡོ་བ་ནི། ངེས་པ་མེད། ཁྱོད་སྐབས་
འགའ་ཞིག་ཏུ་གོས་ཚགས་བྱས་ཏེ་དགེ་འདུན་གྱི་ཚོགས་ཆེན་པོ་འདུས་པའི་ཚེ་སྣམ་སྦྱར་གྱི་གྲ་བསྐྱོད་ནས་དྲུང་གི་མི་གཞན་ལ་རེག་པ་ཙམ་གྱིས་རླུང་ཆུང་ངུ་དེས་མིའི་གདོང་ལ་ཕོག་པར་
བྱེད་དོ༑ ༑རླུང་འདི་ནི། སྣམ་སྦྱར་གྱི་གྲ་ལས་བྱུང་བ་ཡིན་ནམ། ནམ་མཁའ་སྟོང་པ་ལས་བྱུང་བ་ཡིན་ནམ། མི་དེའི་གདོང་ལས་བྱུང་བ་ཡིན་ནམ། ཀུན་དགའ་བོ། གལ་ཏེ་རླུང་དེ་
སྣམ་སྦྱར་གྱི་གྲ་ལས་བྱུང་བ་ཡིན་ན་ཁྱོད་ཀྱིས་རླུང་གྱོན་པར་འགྱུར་ལ། གོས་དེ་རླུང་གིས་བསྐྱོད་ནས་ཁྱོད་ཀྱི་ལུས་དང་འབྲལ་བར་རིགས་སོ། །ངས་ད་ལྟ་ཚོགས་ཀྱི་ནང་དུ་ཆོས་
གསུངས་པ་ན་གོས་ཀྱི་གྲ་རླུང་གིས་བསྐྱོད་པ་ལ་ལྟོས་ཤིག །ངའི་གོས་ཀྱི་རླུང་གང་དུ་འདུག །གོས་ཀྱི་ནང་དུ་རླུང་སྦེད་པར་མི་རིགས་སོ། །གལ་ཏེ་ནམ་མཁའ་སྟོང་པ་ལས་སྐྱེས་
སོ་ཞེ་ན༑ ཁྱོད་ཀྱི་གོས་མི་བསྐྱོད་པའི་ཚེ་ཅིའི་ཕྱིར་རླུང་མི་འབྱུང༌། སྟོང་པའི་རང་བཞིན་རྟག་པ་ཉིད་དུ་གནས་པའི་ཕྱིར་རླུང་ནི། རྒྱུན་དུ་འབྱུང་བར་རིགས་ཤིང་རླུང་མེད་ན་

66-1-441b

ནམ་མཁའ་སྟོང་པ་ཡང་འགག་པར་རིགས་སོ། །རླུང་འགག་པ་ཤེས་པར་ནུས་ཀྱི། སྟོང་པ་འགག་པ་ཇི་ལྟར་ཤེས་པར་ནུས་གལ་ཏེ་སྐྱེ་བ་དང་འགག་པ་ཡོད་ན་ནམ་མཁའ་སྟོང་པ་ཞེས་བརྗོད་དུ་
མི་རུང་ངོ༌། །ནམ་མཁའ་སྟོང་པ་ཡིན་པ་ལ་རླུང་ཇི་ལྟར་འབྱུང༌། གལ་ཏེ་རླུང་ཕོག་པའི་གདོང་ལས་འབྱུང་བ་ཡིན་ཞེ་ན། དེའི་གདོང་ལས་བྱུང་ཞིང་ཁྱོད་ལ་ཕོག་པར་རིགས་ཀྱི། ཁྱོད་ཀྱི་
གོས་ཚགས་བྱས་པ་ལ་ཅིའི་ཕྱིར་ཕ་རོལ་གཞན་གྱི་གདོང་ལ་ཕོག་པར་འགྱུར། ཁྱོད་ཀྱིས་ལེགས་པར་དཔྱོད་ལ་ལྟོས་ཤིག །གོས་ཚགས་ནི། ཁྱོད་ཀྱི་ཡིན་ཞིང༌། གདོང་ནི། གཞན་གྱི་
ཡིན་ལ༑ ནམ་མཁའ་སྟོང་པ་ནི། གཏན་མི་གཡོ་བ་ལ་རླུང་གང་ནས་བསྐྱོད་དེ་འདིར་སླེབ། རླུང་དང་སྟོང་པའི་རང་བཞིན་ཐ་དད་པའོ། །འཕྲད་པ་དང་ལྟོས་པ་མ་ཡིན། རླུང་གི་
ཁམས་རྒྱུ་མེད་པར་རང་བྱུང་བ་ཡང་མེད་དོ། །དེ་བས་ན། དེ་བཞིན་གཤེགས་པའི་སྙིང་པོའི་རང་བཞིན་གྱི་རླུང་ནི། ཡང་དག་པའི་སྟོང་པའོ། །རང་བཞིན་གྱི་སྟོང་པ་ནི། ཡང་
དག་པའི་རླུང་ངོ༌། །དེ་ནི། རང་བཞིན་གྱིས་འོད་གསལ་བའོ། །ཆོས་ཀྱི་དབྱིངས་ཀུན་ཏུ་ཁྱབ་པས་སེམས་ཅན་ཐམས་ཅད་ཀྱི་ཡིད་དང་མཐུན་པར་རང་རང་གི་བློའི་སྐལ་བ་དང་
འཚམ་པར་སྣང་བ་ཁྱོད་ཀྱིས་གཏན་ནས་མ་རྟོགས་སོ། །ཀུན་དགའ་བོ། དཔེར་ན། ཁྱོད་མི་གཅིག་པུའི་གྱོན་པའི་གོས་ཅུང་ཟད་བསྐྱོད་པ་ལ་རླུང་ཅུང་ཟད་འབྱུང་བ་ལྟར་ཆོས་ཀྱི་

66-1-442a

དབྱིངས་ཁྱབ་པར་སོང་བ་ན་ཡུལ་ཁམས་ཐམས་ཅད་འགེངས་པར་འགྱུར་རོ། །འཇིག་རྟེན་ཀུན་ཏུ་ཁྱབ་ན་ཕྱོགས་མཚམས་ཡོད་དམ། ལས་ཀྱི་དབང་
གིས་མངོན་དུ་འགྱུར་བ་ཡིན་གྱི། སོ་སོ་སྐྱེ་བོ་འཁོར་བ་པ་དག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་བཞིན་ནི། ཐམས་ཅད་དུ་རིག་པ་དང་སེམས་ཀྱིས་
འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །ཀུན་དགའ་བོ། སྟོང་པའི་རང་བཞིན་ལ་གཟུགས་མེད། གཟུགས་དང་སྟོང་
པའི་དབང་གིས་ཤེས་ཤིང་གསལ་ལོ། །དཔེར་ན། མཉན་ཡོད་གྲོང་ཁྱེར་གྱི་ཆུ་ཀླུང་ནས་ཐག་རིང་པོའི་སར་རྒྱལ་རིགས་དང༌། བྲམ་ཟེའི་རིགས་དང༌། རྗེའི་རིགས་དང༌།
གདོལ་བའི་རིགས་མང་པོ་དེ་དག་གཞི་གསར་པ་བཟུང་སྟེ་ཁྲོན་པ་བརྐོས་ཏེ་ཆུ་ཚོལ་བའི་སྐབས་སུ་ས་ཁྲུ་གང་བརྐོས་པ་ན་ནང་དུ་སྟོང་པ་ཁྲུ་གང་ཡོད་ལ། དེ་བཞིན་དུ་
འདོམ་དོ་བརྐོས་ན་སྟོང་པ་འདོམ་དོ་ཡོད་ཅིང༌། སྟོང་པ་ཟབ་མི་ཟབ་ནི། བརྐོས་ཏེ་བླངས་པའི་ས་མང་ཉུང་གི་དབང་གིས་སོ། །སྟོང་པ་འདི་ནི། ས་ལས་བྱུང་བ་ཡིན་ནམ།
བརྐོས་པ་ལས་བྱུང་བ་ཡིན་ནམ། ཡང་ན་རྒྱུ་མེད་པར་རང་བྱུང་བ་ཡིན་ནམ། ཀུན་དགའ་བོ། གལ་ཏེ་སྟོང་པ་འདི་རྒྱུ་མེད་པར་རང་བྱུང་བ་ཡིན་ཞེ་ན། ས་བརྐོ་བའི་སྔོན་

66-1-442b

དུ་སྟོང་པ་ལ་ཅིའི་ཕྱིར་གཟུང་དུ་མེད། ས་གཞི་ཆེན་པོ་ཉིད་མཐོང་གི་སྟོང་པ་མཐོང་བ་གཏན་ནས་མེད་དོ། །གལ་ཏེ་ས་ལས་བྱུང་བ་ཡིན་ཞེ་ན། ས་བརྐོ་བའི་ཚེ་སྟོང་པ་འཇུག་པ་མཐོང་
བར་རིགས་ལ། ས་བརྐོ་བ་ལ་སྟོང་པ་མི་འཇུག་ན། ཅིའི་ཕྱིར་ས་ལས་སྐྱེ་ཞེས་སྨྲ་རུང༌། གལ་ཏེ་འབྱུང་བ་དང་འཇུག་པ་མེད་ཅེ་ན། སྟོང་པ་དང་ས་གཏན་ནས་ཐ་མི་དད་དུ་འགྱུར་བར་རིགས།
ཐ་དད་མ་ཡིན་ན། གཅིག་ཏུ་འདྲ་བར་འགྱུར་བའི་ཕྱིར་ས་དབྱུང་བའི་ཚེ་སྟོང་པ་ཡང་ཅིའི་ཕྱིར་མི་དབྱུང༌། གལ་ཏེ་བརྐོས་པས་བྱུང་ཞེ་ན། བརྐོས་ནས་བྱུང་བ་ནི། སྟོང་པ་ཡིན་གྱི། ས་
ཕྱུང་བ་ཡིན་ཞེས་སྨྲ་མི་རུང༌། བརྐོས་པས་བྱུང་བ་མ་ཡིན་ཞེ་ན། ས་ཁོ་ན་བརྐོས་ནས་ཕྱུང་བ་ཡིན་པར་རིགས་ཀྱི། ཅིའི་ཕྱིར་སྟོང་པ་མཐོང་བ་ཡིན། ཁྱོད་ཀྱིས་སླར་ཡང་ཞིབ་ཏུ་དཔྱོད་
ཅིང༌། ལེགས་པར་རྟོག་ལ་ལྟོས་ཤིག །བརྐོ་བ་ནི། མིའི་ལག་པས་ས་ཇི་ཙམ་བརྐོས་པའི་ཚོད་ཙམ་གྱིས་བསྐྱིས་ནས་ལེན་ནོ། །ས་ནི། ས་ལས་བསྐྱིས་ནས་དབྱུང་བ་ཡིན་པ་ལ། སྟོང་པ་
འདི་གང་ནས་བྱུང་བ་ཡིན། བརྐོ་བ་དང་སྟོང་བར་འགྱུར་བ་དང་ཁོང་སྟོང་དང་ཁོང་སྟོང་མ་ཡིན་པ་རྣམས་ཕན་ཚུན་མཚོན་དུ་མི་རུང་ཞིང༌། འཕྲད་པ་དང་ལྟོས་པ་མ་ཡིན། སྟོང་པ་རྒྱུ་མེད་
པར་རང་བྱུང་བ་ཞེས་སྨྲ་རུ་མི་རུང་ངོ༌། །གལ་ཏེ་ནམ་མཁའ་འདིས་སྟོང་པའི་རང་བཞིན་ལ་ཁྱབ་པར་བཀང་ནས་གདོད་མ་ནས་བརྒྱུད་དེ་མི་གཡོ་བར་འགྱུར་ན། གདོན་མི་ཟ་བར་མིག་

66-1-443a

སྔར་ཡོད་པའི་ས་ཆུ་མེ་རླུང་ཐམས་ཅད་འབྱུང་བ་ཆེན་པོ་ལྔ་ཞེས་ཐ་སྙད་དུ་འདོགས་པ་ཤེས་པར་རིགས། ཆོས་ཐམས་ཅད་ཀྱི་ཆོས་ཉིད་ཡང་དག་མཐར་
ཐུག་ནི༑ དེ་བཞིན་གཤེགས་པའི་སྙིང་པོ་གདོད་མ་ནས་སྐྱེ་བ་དང་འགག་པ་མེད་དོ། །ཀུན་དགའ་བོ། ཁྱོད་ཀྱི་སེམས་མི་གསལ་ཞིང་རྨོངས་པའི་ཕྱིར་འབྱུང་བ་ཆེན་པོ་བཞི་
གདོད་མ་ནས་དེ་བཞིན་གཤེགས་པའི་སྙིང་པོར་མ་ཤེས་སོ། །ནམ་མཁའ་སྟོང་པ་ལ་ལྟོས་ཤིག །འབྱུང་བ་ཡིན་ནམ། འཇུག་པ་ཡིན་ནམ། ཡང་ན་འབྱུང་འཇུག་མ་ཡིན་པའམ།
དེ་བས་ན། དེ་བཞིན་གཤེགས་པའི་སྙིང་པོའི་རང་བཞིན་གྱི་རིག་པ་ནི། ཡང་དག་པའི་སྟོང་པའོ། །རང་བཞིན་གྱིས་སྟོང་པ་ནི། ཡང་དག་པའི་རིག་པའོ། །དེ་ནི། རང་བཞིན་གྱིས་འོད་
གསལ་བའོ། །ཆོས་ཀྱི་དབྱིངས་ཀུན་ཏུ་ཁྱབ་པས་སེམས་ཅན་ཐམས་ཅད་ཀྱི་ཡིད་དང་མཐུན་པར་རང་རང་གི་བློའི་སྐལ་བ་དང་འཚམ་པར་ཁྱོད་ཀྱིས་གཏན་ནས་མ་རྟོགས་སོ། །ཀུན་
དགའ་བོ། དཔེར་ན། ཁྲོན་པ་གཅིག་བརྐོས་ན་ཁྲོན་པ་གཅིག་གི་སྟོང་པ་འབྱུང་ངོ༌། །ཕྱོགས་བཅུའི་ནམ་མཁའ་སྟོང་པའི་བར་དུ་ཡང་འདི་ལྟར་ཡིན་གྱིས་ཕྱོགས་བཅུ་ཀུན་ཏུ་
ཁྱབ་ན་ཕྱོགས་མཚམས་ཡོད་དམ། ལས་ཀྱི་དབང་གིས་མངོན་དུ་འགྱུར་པ་ཡིན་གྱི། སོ་སོ་སྐྱེ་པོ་འཁོར་བ་པ་དག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་བཞིན་

66-1-443b

ནི༑ ཐམས་ཅད་དུ་རིག་པ་དང་སེམས་ཀྱིས་འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །ཀུན་དགའ་བོ། རྣམ་པར་རིག་པ་ལ་ཤེས་པ་
མེད༑ གཟུགས་དང་སྟོང་པའི་དབང་གིས་སྐྱེའོ། །དཔེར་ན། ད་ལྟ་ཁྱོད་ཀྱི་ལུས་ཛེ་ཏའི་ཚལ་དུ་གནས་པ་ལྟར་ཉིན་མོ་སྣང་བ་དང༌། མཚན་མོ་མུན་པར་གནས་ལ། མཚན་གུང་དུ་ཟླ་བ་
ཡོད་ན་འོད་དང་ལྡན་ལ། ཟླ་བ་མེད་ན་མུན་པའོ། །སྣང་བ་དང་མུན་པའི་རྐྱེན་གྱིས་རིག་པ་འབྱེད་དོ། །རིག་པ་འདི་སྣང་བ་དང་མུན་པའི་གཟུགས་དང་སླར་ནམ་མཁའ་སྟོང་པ་དང་ལྷན་
དུ་ལུས་གཅིག་ཡིན་ཞེའམ། ལུས་གཅིག་མིན་ཞེའམ། འདྲའམ༑ མི་འདྲའམ། ཡང་ན་གཞན་ཡིན་ནམ། གཞན་མ་ཡིན་ནམ། ཀུན་དགའ་བོ། རིག་པ་འདི་གལ་ཏེ་སྣང་བ་དང་མུན་
པ་དང་ནམ་མཁའ་སྟོང་པ་དང་གདོད་མ་ནས་ལུས་གཅིག་ཡིན་ཞེ་ན། སྣང་བ་དང་མུན་པ་གཉིས་ཀྱི་གཟུགས་ཐམས་ཅད་འགག་པར་འགྱུར་རོ། །མུན་པའི་ཚེ་སྣང་བ་མེད་ཅིང་སྣང་བའི་ཚེ་
མུན་པ་མེད་དོ། །གལ་ཏེ་མུན་པ་དང་གཅིག་ཡིན་ཞེ་ན། སྣང་བ་ཡིན་ན་རེག་པ་འགག་པར་འགྱུར་རོ། །གདོན་མི་ཟ་བར་སྣང་བ་དང་ལྷན་དུ་ཡིན་ན་མུན་པའི་དུས་སུ་འགག་པར་རིགས་
འགག་ན་དེར་ཟད་ཀྱི་ཡང་ཇི་ལྟར་སྣང་བ་མཐོང་བ་དང་མུན་པ་མཐོང་ཞེས་རུང་ངམ། གལ་ཏེ་སྣང་བ་དང་མུན་པ་ཡིན་ན་ཐ་དད་རིགས་པ་ལ་སྐྱེ་འགག་མེད་པ་ཡིན་ན་ཅིའི་ཕྱིར་གཅིག་ཅེས་

66-1-444a

རུང༌། གལ་ཏེ་རིག་པ་འདིའི་ངང་ཚུལ་མུན་པ་དང་སྣང་བ་དང་ལྷན་དུ་ལུས་གཅིག་ཏུ་གྱུར་པ་ནི། མ་ཡིན་ཞེ་ན། ཁྱོད་སྣང་བ་དང་མུན་པ་དང་ནམ་མཁའ་སྟོང་པ་
ལས་ཕྲལ་ཏེ་རིག་པའི་གདོད་མའི་གནས་ལུགས་དབྱེ་བར་ནུས་སམ། སྣང་བ་དང་བྲལ་ཞིང༌། མུན་པ་དང་བྲལ་ལ། ནམ་མཁའ་སྟོང་པ་དང་བྲལ་ན། རིག་པ་འདིའི་ངང་ཚུལ་རུས་
སྦལ་གྱི་སྤུ་དང༌། རི་བོང་གི་རྭ་དང་འདྲའོ། །སྣང་བ་དང་མུན་པ་དང་ནམ་མཁའ་སྟོང་པ་རྣམ་པ་གསུམ་ལ་འདི་སོ་སོར་ཐ་དད་པའི་ཕྱིར་རིག་པ་གང་ནས་གྲུབ། སྣང་བ་དང་སོ་སོར་ཐ་
དད་པའི་ཕྱིར་ཇི་ལྟར་འདྲ་ཞེས་རུང་བ་ཡིན། རྣམ་པ་གསུམ་པོ་འདི་ལས་བྲལ་ན། གཏན་ནས་མེད་པ་ལ་ཇི་ལྟར་གཞན་ཞེས་རུང་བ་ཡིན། སྟོང་པ་ལ་ཆ་ཕྱེ་རིག་པ་ལ་ཆ་ཕྱེ་ཞེ་ན། རང་རང་
གི་ངོ་སྐལ་གྱི་ཡུལ་འབྱེད་དུ་མེད་ཅིང༌། ཇི་ལྟར་མི་འདྲ་ཞེས་སོ། །མུན་པ་མཐོང་བ་དང་སྣང་བ་མཐོང་བའི་རང་བཞིན་དེ་འཕོ་ཞིང་འགྱུར་བ་མ་ཡིན་པ་ཇི་ལྟར་ཐ་དད་ཅེས་སོ། །ཁྱོད་ཀྱིས་
སླར་ཡང་ལེགས་པར་སྒྲིམས་ལ་གསལ་བར་གྱིས་ཤིག །རབ་ཏུ་རྟོག་ཅིང་དཔྱོད་ལ་ལྟོས་ཤིག །སྣང་བ་ནི། ཉི་མ་ལས་སྤྲོ། །མུན་པ་ནི། ཟླ་བ་མེད་པའི་རྗེས་སུ་འགྲོ་།སྟོང་པ་ནི། ནམ་
མཁའ་སྟོང་པར་འགྱུར་ལ། སྟོང་པ་མ་ཡིན་པ་ནི། ས་གཞི་ཆེན་པོར་འགྱུར་ན། རིག་པ་འདིའི་ངང་ཚུལ་གང་གིས་འབྱུང༌། རིག་པ་ནི། ཚོར་པ་ཡིན། སྟོང་པ་ནི། ཆད་པ་ཡིན།

66-1-444b

འཕྲད་པ་དང་ལྟོས་པ་ཡང་མ་ཡིན། རིག་པའི་ངང་ཚུལ་རྒྱུ་མེད་པར་རང་བྱུང་བ་ཡིན་ཞེས་སྨྲ་མི་རུང༌། གལ་ཏེ་མཐོང་བ་དང་ཐོས་པ་དང་ཤེས་པའི་རང་བཞིན་ཀུན་ཏུ་ཁྱབ་ཅིང་གདོད་མ་
ནས་གཡོ་འགུལ་མེད་ན། གདོན་མི་ཟ་བར་མཐའ་མེད་ཅིང་མི་གཡོ་བ་ནམ་མཁའ་སྟོང་པ་སླར་ཡང་གཡོ་བ་ས་ཆུ་མེ་རླུང་དང་ལྷན་དུ་འབྱུང་བ་ཆེན་པོ་དྲུག་ཅེས་ཐ་སྙད་འདོགས་པ་ཤེས་
པར་རིགས། ཆོས་ཐམས་ཅད་ཀྱི་ཆོས་ཉིད་ཡང་དག་མཐར་ཐུག་ནི། དེ་བཞིན་གཤེགས་པའི་སྙིང་པོ་གདོད་མ་ནས་སྐྱེ་བ་དང་འགག་པ་མེད་དོ། །ཀུན་དགའ་བོ། ཁྱོད་ཐོག་མ་ནས་བླུན་
པ་དང་རྨོངས་པས་མཐོང་བ་དང་ཐོས་པ་དང་ཚོར་བ་དང་ཤེས་པ་ནི། གདོད་མ་ནས་དེ་བཞིན་གཤེགས་པའི་སྙིང་པོར་མ་ཤེས་སོ། །ཁྱོད་མཐོང་བ་དང་ཐོས་པ་དང་ཚོར་བ་དང་ཤེས་པ་
འདི་ལ་ལྟོས་ཤིག །སྐྱེས་པའམ། འགགས་པའམ། འདྲ་བའམ། མི་འདྲ་བའམ། སྐྱེ་བའམ། འགག་པར་འགྱུར་བའམ། འདྲ་བ་མི་འདྲ་བ་གང་ཡང་མ་ཡིན་ཞེའམ། དེ་བས་ན།
དེ་བཞིན་གཤེགས་པའི་སྙིང་པོའི་རང་བཞིན་གྱི་རིག་པ་ནི། ཚོར་བའི་སྣང་བ་ཡིན་ནོ། །ཚོར་བའི་ངང་ཚུལ་ནི། སྣང་བའི་རིག་པའོ། །དེ་ནི། རང་བཞིན་གྱིས་འོད་གསལ་པའོ། །ཆོས་
ཀྱི་དབྱིངས་ཀུན་ཏུ་ཁྱབ་པས་སེམས་ཅན་ཐམས་ཅད་ཀྱི་ཡིད་དང་མཐུན་པས་རང་རང་གི་བློའི་སྐལ་བ་དང་འཚམ་པར་ཁྱོད་ཀྱིས་གཏན་ནས་མ་རྟོགས་སོ། །དཔེར་ན། མཐོང་བའི་དབང་

66-1-445a

པོ་གཅིག་གི་མཐོང་བ་ནི། ཆོས་ཀྱི་དབྱིངས་ལ་ཁྱབ་ན་ཐོས་པ་དང་སྣོམ་པ་དང་མྱ་བ་དང་རེག་པ་དང་ཚོར་ཞིང་ཤེས་པའི་ཡོན་ཏན་དམ་པ་ཐམས་ཅད་རྒྱས་པར་
ཆོས་ཀྱི་དབྱིངས་ཀུན་ཏུ་ཁྱབ་ནས་ཕྱོགས་བཅུ་ཀུན་ཏུ་ཁྱབ་ན་ཕྱོགས་མཚམས་ཡོད་དམ། ལས་ཀྱི་དབང་གིས་མངོན་དུ་འགྱུར་བ་ཡིན་གྱི། སོ་སོ་སྐྱེ་བོ་འཁོར་བ་པ་དགེ་རྨོངས་ཏེ་
བརྟེན་ནས་འབྱུང་བ་དང༌། རང་བྱུང་བའི་རང་བཞིན་ནི། ཐམས་ཅད་དུ་རིག་པ་དང་སེམས་ཀྱིས་སོ་སོར་འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་
དོན་མ་ཡིན་ནོ། །ཀུན་དགའ་བོ། རྣམ་པར་ཤེས་པའི་ཁམས་ལ་རྒྱུ་མེད་དབང་པོ་དྲུག་དང་ཡུལ་ལ་བརྟེན་ནས་འཁྲུལ་པ་སྐྱེའོ། །ཁྱོད་ད་ལྟ་འཕགས་པའི་དགེ་འདུན་གྱི་ཚོགས་འདི་
དག་ལ་ལྟོས་ཤིག །ཁྱོད་ཀྱིས་མིག་གིས་ཐམས་ཅད་ལ་རིམ་གྱིས་ལྟ་བ་ནི། མེ་ལོང་དུ་ཤར་བ་བཞིན་དུ་དབྱེ་བ་གཏན་ནས་འབྱེད་ནུས་པ་མེད་དོ། །ཁྱོད་ཀྱི་རྣམ་པར་ཤེས་པ་ནང་གི་རྟོག་
པས་རེ་རེ་ནས་འདི་ནི། འཇམ་དཔལ་དབྱངས་སོ། །འདི་ནི། གང་པོའོ། །འདི་ནི། མཽདྒལ་གྱི་བུའོ། །འདི་ནི། རབ་འབྱོར་རོ། །འདི་ནི། ཤཱ་རིའི་བུའོ། །ཞེས་སོ་སོར་ངོས་འཛིན་པར་བྱེད་
དོ༑ ༑རྣམ་པར་ཤེས་པ་འདིས་གསལ་བར་ཤེས་པ་ནི། རིག་པ་ལས་བྱུང་བའམ། གཟུགས་ལས་བྱུང་བའམ། ནམ་མཁའ་སྟོང་པ་ལས་བྱུང་བའམ། ཡང་ན་རྟེན་མེད་པར་གློ་བུར་དུ་

66-1-445b

བྱུང་བའམ། ཀུན་དགའ་བོ། གལ་ཏེ་ཁྱོད་ཀྱི་རྣམ་པར་ཤེས་པའི་ཁམས་རིག་པ་ལས་བྱུང་བ་ཡིན་ཞེ་ན། སྣང་བ་དང་མུན་པ་དང་གཟུགས་དང་སྟོང་པ་བཞི་པོ་འདི་དག་གཏན་ནས་མ་བྱུང་
བས༑ ཁྱོད་ཀྱི་རིག་པ་གཏན་མེད་པར་འགྱུར་རོ། །རིག་པའི་ཁམས་ཀྱང་མེད་པ་ལ་གང་ནས་རྣམ་པར་ཤེས་པ་སྐྱེ། གལ་ཏེ་ཁྱོད་ཀྱི་རྣམ་པར་ཤེས་པའི་ཁམས་གཟུགས་ལས་བྱུང་བ་དང༌།
རིག་པ་ལས་བྱུང་བ་མ་ཡིན་ཞེ་ན། སྣང་བ་ལ་ལྟ་མི་དགོས་ཤིང་མུན་པ་ལ་ཡང་ལྟ་མི་དགོས་པའི་ཕྱིར་སྣང་བ་དང་མུན་པ་མ་མཐོང་ལ་དེ་ལྟ་ན་གཟུགས་དང་སྟོང་པ་མེད་པར་འགྱུར་རོ། །གཟུགས་
དེ་ཡང་མེད་པ་ལ་རྣམ་པར་ཤེས་པ་གང་ནས་སྐྱེ། གལ་ཏེ་སྟོང་པ་ལས་བྱུང་བ་ཡིན་ཞེ་ན། གཟུགས་མ་ཡིན་ཞིང༌། རིག་པ་མ་ཡིན་པར་འགྱུར་ལ་རིག་པ་མ་ཡིན་པར་ཕྱིར་དབྱེ་བར་མི་ནུས་སོ།།
རང་བཞིན་གྱིས་སྣང་བ་དང་མུན་པ་དང་གཟུགས་དང་སྟོང་པ་ཤེས་པར་མི་ནུས་སོ། །གཟུགས་མ་ཡིན་པའི་ཕྱིར་འབྲེལ་པ་འགག་ཅིང༌། མཐོང་བ་དང་ཐོས་པ་དང་ཚོར་བ་དང་ཤེས་པ་དག་
བརྟེན་པའི་གནས་མེད་པར་འགྱུར་རོ། །འདི་གཉིས་གཞན་ལ་གནས་པའི་ཕྱིར་སྟོང་པ་ཡིན་ཞེ་ན། སྟོང་པ་ནི། མེད་པ་དང་འདྲ་ལ། ཡོད་པ་ནི། དངོས་པོ་དང་འདྲ་བ་མ་ཡིན་པར་འགྱུར་རོ། །ཁྱོད་
ཀྱི་རྣམ་པར་ཤེས་པ་སྐྱེ་ན་ཡང་ཅི་ཞིག་དབྱེ་བར་འགྱུར། གལ་ཏེ་བརྟེན་པ་མེད་པར་གློ་བུར་དུ་སྐྱེས་པ་ཡིན་ཞེ་ན། ཅིའི་ཕྱིར་ཉིན་མོ་ཟླ་བ་ལོགས་སུ་ངོས་ཟིན་པར་མི་འགྱུར། ཁྱོད་ཀྱིས་སླར་ཡང་

66-1-446a

བསྒྲིམས་ཏེ་ཕྲ་ཞིང་གསལ་བར་ཞིབ་ཏུ་ཕྱེ་སྟེ་དཔྱོད་ཅིག །རིག་པ་ནི། ཁྱོད་ཀྱི་མིག་ལ་བརྟེན་ལ། གཟུགས་ནི། མདུན་གྱི་ཡུལ་ལོ། །གཟུགས་ཤར་བ་ལ་ཡོད་པར་
འཇོག་ཅིང༌། གཟུགས་མ་ཤར་བ་ལ་མེད་པར་འཇོག་གོ །འདི་ལྟར་རྣམ་པར་ཤེས་པའི་འབྲེལ་པ་གང་ལ་བརྟེན་ནས་སྐྱེས་པ་ཡིན། རྣམ་པར་ཤེས་པ་ནི། གཡོ་ཞིང༌། རིག་པ་ནི། མི་
གཡོའོ༑ ༑འཕྲད་པ་དང་ལྟོས་པ་ཡང་མ་ཡིན། སྣོམ་པ་དང་ཐོས་པ་དང་ཚོར་བ་དང་ཤེས་པའི་བར་ཇི་ལྟ་བ་བཞིན་ནོ། །རྣམ་པར་ཤེས་པའི་འབྲེལ་པ་རྐྱེན་མེད་པར་རང་བྱུང་བ་ཡང་མ་ཡིན་
ནོ༑ ༑གལ་ཏེ་རྣམ་པར་ཤེས་པ་འདིའི་ཡིད་གདོད་མ་ནས་བརྟེན་པའི་གནས་མེད་དོ་ཞེ་ན། གདོན་མི་ཟ་བར་མཐོང་བ་དང་ཐོས་པ་དང་ཚོར་བ་དང་ཤེས་པའི་བར་གསལ་བར་དབྱེ་བ་
དང༌། ཀུན་ནས་རྣམ་པ་ཐམས་ཅད་དུ་ཁྱབ་པ་དྭངས་ཤིང་འོད་གསལ་བའི་རང་བཞིན་ལ་བརྟེན་པ་མ་ཡིན་ཞེས་ཤེས་པར་རིགས་སོ། །དེ་ལྟར་སྟོང་པ་དང་ས་ཆུ་མེ་རླུང་དང་ལྷན་དུ་
འབྱུང་བ་ཆེན་པོ་བདུན་ཞེས་ཐ་སྙད་བཏགས་སོ། །ཆོས་རྣམས་ཀྱི་ཆོས་ཉིད་ཐམས་ཅད་དེ་བཞིན་གཤེགས་པའི་སྙིང་པོ་གདོད་མ་ནས་སྐྱེ་བ་དང་འགག་པ་མེད་དོ། །ཀུན་དགའ་བོ།
ཁྱོད་ཀྱི་སེམས་རགས་ཤིང་རྫུན་པའོ། །མཐོང་བ་དང་ཐོས་པས་མངོན་པར་བྱུང་བ་ངེས་པར་ཤེས་པ་ནི། གདོད་མ་ནས་དེ་བཞིན་གཤེགས་པའི་སྙིང་པོར་མ་རྟོགས་སོ། །ཁྱོད་

66-1-446b

གདོན་མི་ཟ་བར་ཁམས་དྲུག་པོ་འདི་རྣམ་པར་ཤེས་པའི་སེམས་མཐོང་བར་རིགས། མཉམ་པའམ། མི་མཉམ་པ་ཞེའམ། སྟོང་པ་ཞེའམ། ཡོད་པ་ཞེའམ། མཉམ་པ་དང་མི་མཉམ་པ་མེད་
པ་ཞེའམ། ཡང་ན་སྟོང་པ་དང་ཡོད་པ་མ་ཡིན་ཞེའམ། དེ་བས་ན་དེ་བཞིན་གཤེགས་པའི་སྙིང་པོའི་རང་བཞིན་གྱི་རྣམ་པར་ཤེས་པ་ནི། འོད་གསལ་སྣང་བའི་ཤེས་པའོ། །ཚོར་བའི་
སྣང་བ་ནི། ཡང་དག་པའི་རྣམ་པར་ཤེས་པའོ། །རྨད་དུ་བྱུང་བའི་ཚོར་བ་རྣམ་པར་དག་པ་དྭངས་པའོ། །ཆོས་ཀྱི་དབྱིངས་ཀུན་ཏུ་ཁྱབ་ནས་ཕྱོགས་བཅུའི་སྟོང་པའི་ནང་དུ་ཆུད་ཅིང་འབྱུང་བ་
མ་རྟོགས་སོ། །འདི་ལ་ཕྱོགས་མཚམས་ཡོད་དམ། ལུས་ཀྱི་དབང་གིས་མངོན་དུ་འགྱུར་གྱི། སོ་སོ་སྐྱེ་བོ་འཁོར་བ་པ་དག་རྨོངས་ཏེ་བརྟེན་ནས་འབྱུང་བ་དང༌། རང་བྱུང་བའི་རང་བཞིན་ཐམས་
ཅད་རིག་པ་དང་སེམས་ཀྱིས་སོ་སོར་འཛིན་པར་བྱེད་དོ། །ཅུང་ཟད་ཙམ་བརྗོད་དུ་ཡོད་པ་ཐམས་ཅད་ཡང་དག་པའི་དོན་མ་ཡིན་ནོ། །དེའི་ཚེ་ཀུན་དགའ་བོ་དང་དགེ་འདུན་གྱི་འཁོར་འདུས་
པ་དག་དེ་བཞིན་གཤེགས་པས་ཟབ་ཅིང་ཕྲ་བའི་སྒོ་ནས་ཕྱེ་སྟེ་བསྟན་པ་མནོས་ཏེ་ལུས་སེམས་དགའ་བདེ་རྒྱས་ཤིང་ཐོགས་པ་མེད་པ་ཐོབ་པས་དགེ་འདུན་གྱི་འཁོར་འདུས་པ་དེ་
དག་རང་རང་གི་སེམས་སོ་སོ་ནས་ཕྱོགས་བཅུར་ཁྱབ་པར་ཤེས་ནས་ཕྱོགས་བཅུར་ནམ་མཁའ་སྟོང་པ་མཐོང་བ་ལ་ལག་ཏུ་ཐོགས་པའི་ལོ་མ་མཐོང་བ་ལྟར་འཇིག་རྟེན་ཐམས་ཅད་

66-1-447a

ཀྱི་དངོས་པོ་ཇི་སྙེད་པ་ཐམས་ཅད་བྱང་ཆུབ་མཆོག་གི་འོད་གསལ་བའི་སེམས་ཡིན་པའི་ཕྱིར་སེམས་ཀྱི་ངང་ཚུལ་ཡོངས་སུ་ཁྱབ་པའི་ནང་དུ་ཕྱོགས་བཅུ་ཐམས་
ཅད་འདུས་ཤིང་ཆུད་དོ། །ཕ་མ་ལས་སྐྱེས་པའི་ལུས་ལ་ཕྱིར་བལྟས་ན། ཕྱོགས་བཅུའི་ནམ་མཁའ་སྟོང་པའི་ནང་དུ་རླུང་གིས་བདས་པའི་རྡུལ་ཕྲན་ལྟར་སྡོད་དུ་མེད། ཡང་མཚོ་
ཆེན་པོ་སྣོན་པོའི་སྟེང་དུ་གཡེངས་པའི་ལྦུ་བ་གཅིག་བཞིན་དུ་གནས་པ་དང༌། འཇིག་པ་མ་ངེས་སོ། །འདིས་རང་རང་གི་ལུས་ལ་ལེགས་པར་རིག་ཅིང༌། རྨད་དུ་བྱུང་བའི་མཆོག་གི་གདོད་
མའི་སེམས་རྟག་པར་གནས་ཤིང་འགག་པ་མེད་པའི་དོན་རང་གིས་རྙེད་པའི་ཕྱིར་སངས་རྒྱས་ལ་ཐལ་མོ་སྦྱར་ནས་ཕྱག་འཚལ་ཞིང་སྔར་མ་ཐོས་པའི་ཆོས་ཐོས་སོ། །ཞེས་དེ་བཞིན་
གཤེགས་པའི་སྤྱན་སྔར་ཚིགས་སུ་བཅད་པའི་སྒོ་ནས་སངས་རྒྱས་ལ་འདི་སྐད་ཅེས་བསྟོད་དོ། །འགྱུར་མེད་རྨད་བྱུང་འོད་གསལ་ཁྱབ་བདག་རྗེ། །དཔའ་བར་འགྲོ་བའི་རྒྱལ་པོ་སྲིད་
ན་དཀོན། །བདག་ཅག་བསྐལ་པ་བྱེ་བའི་ལོག་རྟོག་བསལ། །གྲངས་མེད་ཚོགས་ལ་མ་ལྟོས་ཆོས་སྐུ་ཐོབ། །རེ་འབྲས་རིན་ཆེན་རྒྱལ་པོ་མཆོག་གྲུབ་ནས། །གངྒཱའི་བྱེ་སྙེད་སེམས་ཅན་
བསྒྲལ་བར་བྱ། །ཟབ་མོ་སེམས་འདིས་རྡུལ་སྙེད་ཞིང་མཆོད་དེ། །འདི་ཡིས་བརྩེ་ལྡན་རྒྱལ་བའི་བཀའ་དྲིན་གཞལ། །བཅོམ་ལྡན་འདས་ཀྱིས་དབང་པོར་མཛད་དུ་གསོལ། །སྙིགས་མ་

66-1-447b

ལྔ་རུ་དཔའ་བའི་དམ་བཅའ་བྱ། །གལ་ཏེ་འགྲོ་གཅིག་སངས་རྒྱས་མ་ཐོབ་པར། །བདག་ནེ་ཅི་ནས་མྱ་ངན་ཡོངས་མི་འདའ། །དཔའ་བ་ཆེན་པོ་མཐུ་ཆེན་སྙིང་རྗེ་ཆེ། །ལྐོག་གྱུར་ཕྲ་མོའི་ཐེ་ཚོམ་
བསལ་དུ་གསོལ། །བདག་ནི་བླ་མེད་བྱང་ཆུབ་ལ་བཀོད་ནས། །ཕྱོགས་བཅུའི་ཁམས་སུ་ཆོས་ཀྱི་དགའ་སྟོན་བྱ། །སྟོང་པའི་རང་བཞིན་གཞིག་པར་ནུས་སྲིད་ཀྱང༌། །མི་ཕྱེད་སེམས་འདི་
ཅིས་ཀྱང་འགྱུར་བ་མེད། །དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་
རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་བཞི་པ། དེའི་ཚེ་བྱམས་མའི་བུ་གང་པོ་དགེ་འདུན་གྱི་འཁོར་འདུས་པའི་ནང་དུ་སྟན་ལས་ལངས་ཏེ་བླ་གོས་
ཕྲག་པ་གཡོན་པར་གཟར་ཏེ་པུས་མོ་གཡས་པའི་ལྷ་ང་ས་ལ་བཙུགས་ནས་ཐལ་མོ་སྦྱར་ནས་བཅོམ་ལྡན་འདས་ལ་གུས་པས་གསོལ་ཏོ། །དཔལ་ཡོན་ཆེན་པོ་དང་ལྡན་པའི་སངས་རྒྱས་
བཅོམ་ལྡན་འདས་ནི། སེམས་ཅན་ཐམས་ཅད་ཀྱི་ཆེད་དུ་དེ་བཞིན་གཤེགས་པ་ཐམས་ཅད་ཀྱི་མཉམ་པ་མེད་པའི་དོན་དམ་པའི་དོན་གསལ་བར་མཛད་པ་ལ་མཁས་པ་ལགས་སོ། །བཅོམ་ལྡན་
འདས་ཀྱིས། བདག་ཆོས་སྨྲ་བ་རྣམས་ཀྱི་མཆོག་ཏུ་བསྔགས་པ་ལགས་ན། ད་ལྟ་དེ་བཞིན་གཤེགས་པ་རྣམས་ཀྱི་ཟབ་ཅིང་ཕྲ་བའི་ཆོས་ཀྱི་དབྱངས་རྨད་དུ་བྱུང་བ་ཐོས་བ་ན་དཔེར་ན། སྐྱེ་

66-1-448a

བོ་འོན་བས་གོམ་པ་བརྒྱ་ཙམ་གྱི་ཐག་རིང་པོའི་སར་སྦྲང་བུའི་སྐད་མཉན་པ་ན་དེའི་གཟུགས་ཀྱང་མི་མཐོང་ན། སྐད་ཐོས་པ་སྨོས་ཅི་དགོས་པ་བཞིན་ནོ། །བཅོམ་ལྡན་
འདས་ཀྱིས་གསལ་བར་གསུངས་ནས་བདག་གི་སྒྲོ་འདོགས་སེལ་བར་མཛད་ཀྱང་ད་དུང་ཡང་དོན་འདི་ལ་སོམ་ཉི་མེད་ཅིང་ཐེ་ཚོམ་དང་བྲལ་ཏེ་གཏིང་མཐའ་རྟོགས་པར་མ་གྱུར་ཏོ། །སངས་
རྒྱས་བཅོམ་ལྡན་འདས། དཔེར་ན། ཀུན་དགའ་བོ་ལ་སོགས་པའི་སྐྱེ་བོ་དག་དོན་ཇི་ཙམ་ཁོང་དུ་ཆུད་ཀྱང་གོམས་པའི་བག་ཆགས་ཀྱི་ཟག་པ་མ་ཟད་ལ། བདག་ལ་སོགས་པ་ཟག་པ་ཟད་པའི་སྐྱེ་
བོ་འདུས་པའི་ཚོགས་དག་ཟག་པ་ཟད་ཀྱང་ད་ལྟ་སངས་རྒྱས་བཅོམ་ལྡན་འདས་ཀྱིས་གསུངས་པའི་ཆོས་ཀྱི་དབྱངས་ཐོས་མ་ཐག་ཏུ་ཐེ་ཚོམ་མེད་པར་བྱེད་མི་ནུས་སོ། །བཅོམ་ལྡན་འདས།
གལ་ཏེ་འཇིག་རྟེན་གྱི་སྣ་ཚོགས་པའི་དབང་པོ་དང༌། ཡུལ་དང༌། ཕུང་པོ་དང༌། སྐྱེ་མཆེད་དང༌། ཁམས་ལ་སོགས་པ་ཐམས་ཅད་གདོད་མ་ནས་དེ་བཞིན་གཤེགས་པའི་སྙིང་པོ་འོད་
གསལ་བ་ཡིན་ཞེ་ན། ཇི་ལྟར་གློ་བུར་དུ་རི་དང་ཆུ་ཀླུང་དང་ས་ཆེན་པོ་ལ་སོགས་པ་སྣ་ཚོགས་པའི་དངོས་པོའི་རྣམ་པ་སྐྱེས་ནས་རིམ་གྱིས་ཕན་ཚུན་དུ་ཐོག་མ་དང་ཐ་མ་མེད་པར་རེས་
མོས་སུ་འཁོར་བ་ལགས། ཡང་དེ་བཞིན་གཤེགས་པས་གསུངས་པའི་ས་ཆུ་མེ་རླུང་གི་རང་བཞིན་མཉམ་པ་ཉིད་ཆོས་ཀྱི་དབྱིངས་ཀུན་ཏུ་ཁྱབ་ནས་གསལ་བར་རྟག་ཏུ་གནས་པ་

66-1-448b

ཡིན་ཞེས་གསུངས་ལགས་ཏེ། སངས་རྒྱས་བཅོམ་ལྡན་འདས། གལ་ཏེ་སའི་ཁམས་ཀུན་ཏུ་ཁྱབ་པ་ཡིན་ཞེ་ན། ཆུ་ལ་ཇི་ལྟར་ཆུད་པར་འགྱུར། ཆུའི་ཁམས་ཀུན་ཏུ་ཁྱབ་པ་ཡིན་ཞེ་ན། མེ་སྐྱེ་བར་མི་
འགྱུར༑ ཡང་ཆུ་དང་མེ་གཉིས་ཀྱི་ཁམས་ནམ་མཁའ་སྟོང་པ་ལ་ཀུན་ཏུ་ཁྱབ་ནས་ཇི་ལྟར་ཕན་ཚུན་དུ་གནོད་བྱ་གནོད་བྱེད་དུ་གྱུར་ཏེ་ཉམས་པར་བྱེད་མི་ནུས་ཞེས་བྱར་རུང༌། བཅོམ་ལྡན་འདས།
སའི་ཁམས་ནི། ཁོང་སྟོང་མ་ཡིན་ལ། ནམ་མཁའི་ཁམས་ནི། ཁོང་སྟོང་ཡིན་ན། ཅིའི་ཕྱིར་འདི་གཉིས་ཆོས་ཀྱི་དབྱིངས་ཀུན་ཏུ་ཁྱབ་པ་ཡིན་ཞེས་བྱ། དོན་འདི་བདག་གིས་མ་འཚལ་ཏོ། །
དེ་བཞིན་གཤེགས་པས་བརྩེ་བ་སྙིང་རྗེ་ཆེན་པོའི་སྒོ་ནས་བདག་སོགས་འཁོར་འདུས་པ་རྨོངས་ཤིང་འཁྱམས་པ་རྣམས་ལ་བློ་གྲོས་སྐྱེད་པར་འཚལ་བས་གསོལ་པ་ལགས་སོ། །ཞེས་ཞུས་ཏེ།
ཡན་ལག་ལྔ་ས་ལ་གཏུགས་ཏེ་སྐོམ་པས་གདུངས་པ་ལྟར་དེ་བཞིན་གཤེགས་པའི་བླ་ན་མེད་པའི་རྗེས་སུ་བསྟན་པ་ནོད་ཅིང་འདུག་གོ །དེའི་ཚེ་བཅོམ་ལྡན་འདས་ཀྱིས་གང་པོ་དང་བཅས་
པ་འདུས་པའི་ནང་དུ་ཟག་པ་ཟད་པ་མི་སློབ་པའི་དགྲ་བཅོམ་པ་རྣམས་ལ་བཀའ་སྩལ་པ། དེ་བཞིན་གཤེགས་པས་དེ་རིང་འདུས་པ་ལ་དམ་པ་ལས་ཀྱང་དམ་པའི་དོན་གྱི་རང་བཞིན་
བསྟན་ནས་འདུས་པ་ཁྱེད་ཅག་རང་བཞིན་གྱི་རིགས་ངེས་པའི་ཉན་ཐོས་དང༌། བདག་མེད་པ་གཉིས་མངོན་དུ་མ་གྱུར་པ། རང་གི་ཐེག་པ་ལས་ལོག་སྟེ་ཐེག་པ་མཆོག་ལ་གཞོལ་

66-1-449a

བའི་དགྲ་བཅོམ་པ་ཐམས་ཅད་ཀྱིས་ཐེག་པ་ཆེན་པོ་ཁོ་ནའི་མྱ་ངན་ལས་འདས་པའི་ས་དང༌། རྣམ་པར་དག་པའི་ས་དང༌། ཡོངས་སུ་སྦྱོང་བའི་སྤྱོད་པ་མཆོག་གི་
གནས་ཐོབ་པར་བྱའོ། །ཁྱེད་ཅག་ལེགས་པར་ཉོན་ཅིག་དང་བཤད་པར་བྱའོ། །ཞེས་བཀའ་སྩལ་པ་དང༌། གང་པོ་ལ་སོགས་པ་དེ་དག་སངས་རྒྱས་ཀྱི་ཆོས་ཀྱི་དབྱིངས་མཉན་པར་བྱའོ།།
ཞེས་གུས་པས་ནོད་ཅིང་འདུག་གོ །སངས་རྒྱས་ཀྱིས་བཀའ་སྩལ་པ། གང་པོ། ཁྱོད་ཀྱིས་གདོད་མ་ནས་འོད་གསལ་བ་དེ་ཅིའི་ཕྱིར་གློ་བུར་དུ་རི་དང་ཆུ་ཀླུང་དང་ས་གཞིར་གྱུར་
པ་ཡིན་ཞེས་སྨྲས་ན། ཡང་ཁྱོད་ཀྱིས་དེ་བཞིན་གཤེགས་པས་གསལ་བང་གསུངས་པའི་ཡང་དག་པའི་རིག་པ་རྨད་དུ་བྱུང་བའི་འོད་གསལ་པ་དེ་གདོད་མ་ནས་རིག་པ་རྨད་དུ་
བྱུང་བའི་འོད་གསལ་བྱའོ། །ཞེས་མ་ཐོས་སམ། གང་པོས་གསོལ་པ། དེ་དེ་བཞིན་ནོ། །བཅོམ་ལྡན་འདས། བདག་གིས་རྒྱུན་དུ་བཅོམ་ལྡན་འདས་ཀྱིས་གསལ་བར་གསུངས་པའི་དོ་ན་
འདི་ཐོས་པ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱིས་རིག་པ་འོད་གསལ་བ་དེ་རང་བཞིན་གྱིས་འོད་གསལ་བའི་ཕྱིར་རིག་པ་ཞེས་བཏགས་པ་འམ། ཡང་
ན་རིག་པ་དེ་འོད་གསལ་པ་མེད་པའི་ཕྱིར་འོད་གསལ་བའི་རིག་པ་ཞེས་བཏགས། གང་པོས་གསོལ་པ། གལ་ཏེ་འདི་ཉིད་འོད་གསལ་བ་མེད་པའི་ཕྱིར་རིག་པ་ཞེས་བཏགས་ན།

66-1-449b

གསལ་དུ་མེད་པར་འགྱུར་རོ། །བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་གསལ་དུ་མེད་པས་འོད་གསལ་བ་ཉིད་རིག་པ་མེད་པར་འགྱུར་རོ་ཞེ་ན། གཟུང་བར་བྱ་བ་ཡོད་ན།
རིག་པ་མ་ཡིན་ལ། གཟུང་བར་བྱ་བ་མེད་ན། གསལ་བ་མ་ཡིན་ནོ། །གསལ་བ་མ་ཡིན་ན། རིག་པ་ཡང་དྭངས་ཤིང་གསལ་བའི་རང་བཞིན་མ་ཡིན་ནོ། །རང་བཞིན་གྱི་རིག་པ་ནི།
གདོན་མི་ཟ་བར་གསལ་བ་ཡིན་ལ། འཁྲུལ་ནས་འོད་གསལ་བར་གྱུར་ཅིང་སངས་པ་ཞེས་བྱའོ། །གསལ་བར་བྱ་བ་མ་ཡིན་པ་གསལ་བའི་ཕྱིར་གཟུང་བར་བྱ་བ་མངོན་པར་བྱས་སོ།།
འཁྲུལ་ཞིང་གཟུང་བར་བྱ་བ་མངོན་པར་བྱས་པས་ན། ཁྱོད་ཅག་གི་འཁྲུལ་པའི་འཛིན་པ་སྐྱེས་སོ། །གདོད་མ་ནས་འདྲ་བ་དང་མི་འདྲ་བ་མེད་པ་ལ་གློ་བུར་དུ་གཞན་དུ་གྱུར་ཏོ། །དེ་ཡང་
གཞན་དང་གཞན་ཡིན་པའི་ཕྱིར་སླར་ཡང་འདྲ་བ་མངོན་པར་བྱས་སོ། །འདྲ་བ་དང་མི་འདྲ་བ་ཕྱེ་སྟེ། འདི་ལས་ཡང་མི་འདྲ་བ་དང་གཞན་དུ་མེད་པ་གཟུང་བར་བྱ་བ་མངོན་པར་བྱས་
སོ༑ ༑དེ་ལྟར་རྨོངས་ཤིང་ལྡོངས་ནས་ཕན་ཚུན་རེས་མོས་སུ་གྱུར་ཏེ་ངལ་ནས་འཁྲུལ་པ་སྐྱེའོ། འཁྲུལ་པ་བརྒྱུད་ནས་ཡུལ་བརྩམས་ཏེ་རང་ཉིད་འཁྱམས་ཤིང་གཡེངས་ནས་དེ་ལས་
ཡུལ་གྱི་འཁྲུལ་པ་ཉོན་མོངས་སྐྱ་ཞིང་རྒྱས་པར་འགྱུར་རོ། །སྐྱེས་པ་ནི། འཇིག་རྟེན་གྱི་གནས་སུ་གྱུར་ཏོ། །རང་བཞིན་དུ་གནས་པ་ནི། ནམ་མཁའ་སྟོང་པར་གྱུར་ཏོ། །ནམ་མཁའ་

66-1-450a

སྟོང་པ་ལ་ནི། འདྲ་བ་ཞེས་བྱ་ལ། འཇིག་རྟེན་གྱི་གནས་ལ་ནི། མི་འདྲ་བ་ཞེས་བྱའོ། །གཏན་ནས་འདྲ་བ་དང་གཞན་དུ་མེད་པ་ཞེས་པ་དེ་ཡང་དག་པའི་དངོས་
པོའི་ཆོས་སོ། །སངས་པའི་གསལ་བ་དང་སྟོང་པའི་མུན་པ་གཉིས་ཀ་ཕན་ཚུན་ལྟོས་ནས་རྣམ་པར་འགྱུར་བ་ཅན་དུ་འགྱུར་རོ། །དེའི་ཕྱིར་རླུང་གི་དཀྱིལ་འཁོར་གྱིས་འཇིག་རྟེན་གྱི་མཐའ་
བརྟེན་པར་གྱུར་ཏོ། །སྟོང་པ་ལས་གཡོ་བའི་བདག་ཉིད་དུ་གྱུར་ནས་གསལ་བ་རབ་ཏུ་སྒྲིབ་པར་འགྱུར་རོ། །རིན་པོ་ཆེ་གསེར་ཞེས་བྱ་བ་དེ་གསལ་ཞིང་དག་པས་རབ་ཏུ་བཟུང་བ་ལས་བྱུང་
བ་ཡིན༑ དེའི་ཕྱིར་གསེར་གྱི་དཀྱིལ་འཁོར་གྱིས་ཡུལ་ཁམས་གནས་གཞི་ཐམས་ཅད་བརྟེན་པར་གྱུར་ཏོ། །དག་ཅིང་བརྟེན་པ་ལས་རིན་པོ་ཆེ་གསེར་དུ་གྱུར་ཏོ། །གཡོ་ཞིང་གསལ་བ་ལས་
རླུང་འབྱུང་ངོ༌། །རླུང་དང་གསེར་གཉིས་ཕན་ཚུན་ལྟོས་པའི་ཕྱི་མའི་འོད་ཀྱིས་འགྱུར་བ་དང་གཡོ་བའི་རང་བཞིན་དུ་འགྱུར་རོ། །རིན་པོ་ཆེ་གསལ་བ་ལས་རླན་བྱུང་སྟེ་མེའི་འོད་སྟེང་དུ་སྤྲོས་
བས་ཆུའི་དཀྱིལ་འཁོར་ཕྱོགས་བཅུའི་མཐའི་ཁོངས་སུ་ཆུད་དོ། །མེ་སྟེང་དང་ཆུ་འོག་ཏུ་ཕན་ཚུན་འབྲེལ་ཏེ་བརྟན་པར་གནས་ཤིང་གཤེར་ནི། རྒྱ་མཚོ་ཆེན་པོར་གྱུར་ཏོ། །སྐམ་
པའི་ཆ་ནི༑ གླིང་དུ་གྱུར་ཏོ། །དེའི་ཕྱིར་རྒྱ་མཚོ་ཆེན་པོའི་ནང་དུ་མེའི་འོད་འཕགས་པར་གྱུར་ཏེ། གླིང་གི་སྟེང་དུ་ཆུ་བོའི་རྒྱུན་འབབ་བོ། །ཆུའི་ནུས་བ་མེ་ཡིས་ཟིལ་གྱིས་མནན་ནས་

66-1-450b

གོང་བུར་ཆགས་ཏེ་རི་བོ་མཐོན་པོར་གྱུར་ཏེ། །དེའི་ཕྱིར་རིའི་རྡེ་ལ་རྒྱབ་ན་མེ་འབྱུང་ལ་བཞུགས་པ་ན་ཆུར་འགྱུར་རོ། །སའི་ནུས་པ་ཆུས་ཟིལ་གྱིས་མནན་པས་གོང་བུར་གྱུར་ནས་རྩི་ཤིང་དུ་གྱུར་
ཏོ༑ ༑དེའི་ཕྱིར་ནགས་ཚལ་བསྲེགས་བན་སའི་བདག་ཉིད་དུ་འགྱུར་ལ་བཙིར་ན་ཆུ་འབྱུང་ངོ༌། །ཕན་ཚུན་དུ་འདྲེས་ནས་ས་བོན་དུ་གྱུར་པའི་ཕྱིར་རྟེན་ཅིང་འབྲེལ་པ་འདི་ལས་འཇིག་རྟེན་གྱི་ཁམས་
རྒྱུན་མི་འཆད་པར་གྱུར་ཏོ། །གསལ་བའི་རྫུན་པ་གཞན་མེད་ཀྱི་དག་པའི་གསལ་བ་ལ་འཁྲུལ་ལོ། །རྫུན་པ་གཅིག་ཏུ་གནས་ནགས་ལ་བའི་ངང་ཚུལ་ལས་འདར་མི་རུང་ལ་རྟེན་ཅིང་འབྲེལ་པའི་ཆོས་
དག་ལས་ཐོས་པ་ནི། སྒྲ་ལས་མི་འདའོ། །མཐོང་བ་ནི། གཟུགས་ལས་མི་འདའོ། །གཟུགས་དང་དྲི་དང་རོ་དང་རེག་བྱ་ལ་སོགས་པའི་རྫུན་པ་རྣམ་པ་དྲུག་འདི་ལས་སྐྱེས་ནས་མཐོང་བ་དང་
ཚོར་བ་དང་ཐོས་པ་དང་ཤེས་པ་རྣམས་སོ་སོར་བྲལ་ནས་ལས་ཀྱི་བྱེ་བྲག་མཐོང་ནས་འཛིན་པར་བྱེད་དོ། །ཚོགས་པ་དང་གྱེས་པ་ལས་ནི། འགྲུབ་པ་དང་འགྱུར་བའོ། །གསལ་བ་མཐོང་
ནས་གཟུགས་མངོན་དུ་འགྱུར་བའོ། །གསལ་ཞིང་རིག་པ་ལས་འདུ་ཤེས་འབྱུང་ངོ༌། །མཐོང་བ་མི་མཐུན་པ་ལས་ནི། སྡང་བ་སྐྱེའོ། །འདུ་ཤེས་དང་མཐུན་པ་ལས་ནི། ཆགས་པ་སྐྱེའོ། །
ཆགས་པ་ལས་རིམ་གྱིས་ས་བོན་དུ་གྱུར་ཏེ་འདུ་ཤེས་དང་འབྲེལ་ནས་མངལ་ཆགས་སོ། །འབྲེལ་བ་ལས་སྐྱེ་བ་དང་སྐྱེད་པའི་ལས་གཅིག་ཏུ་མཐུན་པའི་ཕྱིར་རྟེན་ཅིང་འབྲེལ་བའི་དབང་

66-1-451a

གིས་མངལ་དང༌། སྒོ་ང་དང༌། དྲོད་གཤེར་དང༌། རྫུས་སྐྱེས་ལ་སོགས་པ་མེར་མེར་པོ་དང་ནུར་ནུར་པོར་གྱུར་ནས་རང་རང་གི་སྐལ་བ་ལས་མི་འདའོ། །སྒོ་ང་ལས་
སྐྱེས་པ་ཡིན་ན། འདུ་ཤེས་ལས་སྐྱེས་པ་ཡིན་ལ། མངལ་སྐྱེས་ཡིན་ན། འདོད་པའི་རྗེས་སུ་འབྲང་ངོ༌། །དྲོད་གཤེར་ལས་སྐྱེས་པ་ཡིན་ན། ཚོར་བ་དང་རེག་པ་ལས་འབྱུང་བ་ཡིན་ཞིང༌།
རྫུས་སྐྱེས་ཡིན་ན། སྐྱེ་བ་ལས་འབྱུང་བ་ཡིན། བསམ་པ་དབང་འདུ་ཤེས་དང་ཚོགས་པ་དང་འབྲལ་བ་ནི། ཕན་ཚུན་དུ་འགྱུར་ནས་རེས་མོས་སུ་རང་རང་གིས་བསགས་པའི་ལས་ཀྱི་དབང་
གིས་སྐྱེ་གནས་བཟང་བ་དང་ངན་པར་འགྲོའོ། །རྟེན་ཅིང་འབྲེལ་པ་འདི་ལ་སེམས་ཅན་ཐམས་ཅད་གཅིག་ནས་གཅིག་ཏུ་བརྒྱུད་པ་ཡིན་ནོ། །གང་པོ། འདུ་ཤེས་དང་ཆགས་པ་ལྷན་དུ་
འབྲེལ་ནས་འདོད་པས་འབྲལ་བར་མི་ནུས་པའི་ཕྱིར་འཇིག་རྟེན་ཐམས་ཅད་ཀྱི་ཕ་མ་དང་བུ་དང་ཚེ་བོར་འགྱུར་ཞིང་སྐྱེས་ནས་རྒྱུན་མི་འཆད་དོ། །འདི་དག་གི་རྩ་བ་ནི། འདོད་པ་དང་
ཆགས་པའོ། །སྲེད་པ་དང་ཆགས་པ་ལྷན་དུ་རྒྱས་ནས་ཆགས་པ་ལྡོག་ཏུ་མི་རུང་བའི་ཕྱིར། འཇིག་རྟེན་ཐམས་ཅད་ཀྱི་སྒོང་སྐྱེས་དང༌། རྫུས་སྐྱེས་དང༌། དྲོད་གཤེར་སྐྱེས་དང༌། མངལ་སྐྱེས་
དག་རང་རང་གི་མཐའི་དབང་གིས་མཐུ་དང་ལྡན་པས་མཐུ་མེད་པ་ཟ་ཞིང་གཙས་སོ། །འདི་དག་གི་རྩ་བ་ནི། གསོད་པ་དང་ཆགས་པའོ། །མིས་ལུགས་ཟོས་པའི་རྗེས་སུ་ལུག་དེ་མིར་སྐྱེས་

66-1-451b

ཤིང༌། སྔར་གྱི་མི་དེ་ཤི་ནས་ལུག་ཏུ་སྐྱེ་བ་བཞིན་དུ་སེམས་ཅན་གྱི་རིས་བཅུའི་བར་དུ་འཆི་བཞིན་སྐྱེ་བཞིན་དུ་གཅིག་གིས་གཅིག་ལ་རེས་མོས་ཀྱིས་ལན་གློན་ཞིང་ཟ་བཞིན་དུ་ལས་
ངན་པ་ལྷན་དུ་རྒྱས་ཤིང་ཕྱི་མའི་མཐའི་བར་དུ་ཐུག་པར་འགྱུར་རོ། །འདི་དག་གི་རྩ་བ་ནི། བཀུ་བ་དང་ཆགས་པའོ། །ཚུར་སྲོག་བཅད་པའི་ལན་དུ་ཕར་ཡང་ལན་འཇལ་བར་
འགྱུར་རོ། །རྟེན་ཅིང་འབྲེལ་པ་འདི་ལ་བསྐལ་པ་བརྒྱ་སྟོང་འདས་ན་ཡང་སྐྱེ་འཆི་ལས་ཐར་པར་མི་འགྱུར་རོ། །ཚུར་ཡིད་འཕྲོག་པར་བྱས་པ་ན་ཕར་གཟུགས་ལ་ཆགས་པར་བྱེད་
དོ༑ ༑རྟེན་ཅིང་འབྲེལ་པ་འདི་ལ་བསྐལ་པ་བརྒྱ་སྟོང་འདས་ན་ཡང་ཀུན་དཀྲིས་ལས་གྲོལ་བར་མི་འགྱུར་རོ། །སྲོག་གཅོད་པ་དང༌། མ་བྱིན་པར་ལེན་པ་དང༌། ལོག་པར་གཡེམ་པ་
རྣམ་པ་གསུམ་པོ་འདི་ཅི་ནས་ཀྱང་རྩ་བར་གྱུར་བའི་ཕྱིར་རྟེན་ཅིང་འབྲེལ་པ་འདི་ལ་ལས་ཀྱི་འབྲས་བུ་ཕན་ཚུན་དུ་བརྒྱད་པའོ། །གང་པོ། ཕྱིན་ཅི་ལོག་གསུམ་པོ་འདི་བརྒྱུད་པ་
ནི༑ དག་ཅིང་གསལ་བས་ཡང་དག་པར་ཤེས་པའི་རང་བཞིན་ནོ། །ཤེས་པའི་ཕྱིར་གཟུགས་སུ་གྱུར་ཅིང་རྫུན་པའི་རྗེས་སུ་འབྲངས་ནས་སྣང་བ་མངོན་དུ་འགྱུར་རོ། །རི་དང་
ཆུ་ཀླུང་དང་ས་གཞིའི་གཟུགས་དང་ཁ་དོག་ཐམས་ཅད་རིམ་གྱིས་རེས་མོས་སུ་འཁོར་བཞིན་དུ་རྫུན་པའི་འཁྲུལ་པ་འདིའི་རྐྱེན་གྱིས་ཐོག་མ་དང་ཐ་མ་མེད་པར་གཅིག་ཏུ་འཁོར་

66-1-452a

བའོ༑ ༑གང་པོས་གསོལ་བ། གལ་ཏེ་རྨད་དུ་བྱུང་བའི་རིག་པ་འདི་གདོད་མ་ནས་རྨད་དུ་བྱུང་བའི་གསལ་བའི་རིག་པ་དེ་བཞིན་གཤེགས་པའི་
སྙིང་པོ་སྟེ། འཕེལ་བ་ཡང་མ་ཡིན། འབྲི་བ་ཡང་མ་ཡིན་པ་ལ་ཅིའི་ཕྱིར་རྒྱུ་མེད་པར་གློ་བུར་དུ་རི་དང་ཆུ་ཀླུང་དང་ས་ཆེན་པོ་དང་གཟུགས་ཐམས་ཅད་དངོས་སུ་སྐྱེ་ཞེ་ན།
དེ་བཞིན་གཤེགས་པས་ད་ལྟ་རྨད་དུ་བྱུང་བའི་སྟོང་པ་དང་གསལ་བ་དང་རིག་པ་བརྙེས་པ་ཡིན་ན། རི་དང་ཆུ་ཀླུང་དང་ས་ཆེན་པོ་སོགས་དངོས་པོ་རྣམས་དང་འབྲེལ་ཞིང་
གོམས་པའི་བག་ཆགས་དང་ཟག་པ་ཇི་ལྟར་ཡང་སྐྱེ་བར་འགྱུར། བཅོམ་ལྡན་འདས་ཀྱིས་གང་པོ་ལ་བཀའ་སྩལ་པ། དཔེར་ན། ཕྱོགས་བསླད་པའི་སྐྱེ་བོ་ཞིག་ཡུལ་
ལྗོངས་ཤིག་ཏུ་ལྷོ་ལ་བྱང་ངོ་སྙམ་དུ་སེམས་པ་ན། དེ་འཁྲུལ་ནས་ཕྱོགས་བསླད་པའམ། ཡང་ན་མ་འཁྲུལ་པར་ཕྱོགས་བསླད། གང་པོས་གསོལ་པ། ཕྱོགས་བསླད་
པའི་སྐྱེ་བོ་འདི་འཁྲུལ་པ་ཡང་མ་ཡིན། མ་འཁྲུལ་པ་ཡང་མ་ཡིན། ཅིའི་ཕྱིར་ཞེ་ན། འཁྲུལ་པ་ལ་རྩ་བ་མེད་ལགས་ན། ཇི་ལྟར་དེ་ལ་འཁྲུལ་པ་ཞེས་བྱ་བར་རུང༌། རྟོགས་
པ་ན་འཁྲུལ་པ་མི་སྐྱེ་ལགས་ན། ཇི་ལྟར་དེ་ལ་མ་འཁྲུལ་པ་ཞེས་བྱ་བར་རུང༌། བཅོམ་ལྡན་འདས་ཀྱིས་བཀའ་སྩལ་པ། འཁྲུལ་པའི་སྐྱེ་བོ་དེ་འཁྲུལ་བཞིན་པའི་ཚེ་གློ་བུར་

66-1-452b

དུ་ཕྱོགས་ཤེས་པའི་སྐྱེ་བོས་བསྟན་ནས་ཤེས་པ་ན་གང་པོ། འདི་ཇི་སྙམ་དུ་སེམས། སྐྱེ་བོ་འདི་ཇི་ཙམ་འཁྲུལ་ཡང་ཡུལ་ལྗོངས་དེར་སླར་ཡང་འཁྲུལ་ལམ་ཞེས་བཀའ་སྩལ་པ་
ན་གང་པོས་གསོལ་པ། བཅོམ་ལྡན་འདས། དེ་ལྟ་མ་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། གང་བོ། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱང་དེ་བཞིན་
ནོ༑ ༑འཕྲུལ་པ་འདི་ལ་གཏན་ནས་རྩ་བ་མེད་ཅིང༌། རང་བཞིན་སྟོང་པ་ཉིད་དོ། །གཏན་ནས་འཁྲུལ་པ་མེད་པ་ལ་འཁྲུལ་པའོ་སྙམ་དུ་སེམས་སོ། །འཁྲུལ་པ་རིག་ན་འཁྲུལ་པ་དེ་
འགག་པར་འགྱུར་ལ་སླར་ཡང་མི་སྐྱེའོ། །སྐྱེ་བོ་རབ་རིབ་ཅན་བར་སྣང་སྟོང་པ་ལར་རི་མཐོང་བ་དང་འདྲ་སྟེ། ནད་དང་བྲལ་མ་ཐག་ཏུ་བར་སྣང་ལ་ར་རི་མཐོང་བ་མེད་པར་འགྱུར་
རོ༑ ༑གལ་ཏེ་སྐྱེ་བོ་བླུན་པོ་སྟོང་པའི་ར་རི་དག་ནས་སླར་ཡང་སྟོང་པ་ལས་ར་རི་སྣང་བ་ལ་སྒུག་ན་ཁྱོད་ཀྱིས་དེ་བླུན་པོ་ཞེས་བྱའམ། བློ་དང་ལྡན་པ་ཞེས་བྱ། གང་པོས་གསོལ་
པ༑ བར་སྣང་སྟོང་པ་ལ་གདོད་མ་ནས་ར་རི་མེད་དོ། །འཁྲུལ་ནས་ར་རི་སྐྱེ་བ་དང༌། ར་རི་དང་བྲལ་བ་མཐོང་ངོ༌། །ར་རི་སྣང་བའི་སྟོང་པ་ལ་ར་རི་དང་བྲལ་བ་མཐོང་བ་ནི། ཕྱིན་ཅི་ལོག་
ཡིན་པ་ལ། སླར་ཡང་དེ་སྣང་དུ་རེ་བ་ན། དེ་ངེས་པར་ཕྱིན་ཅི་ལོག་གི་བླུན་པོ་ཡིན། འདི་ལྟ་བུ་ཕྱིན་ཅི་ལོག་གི་སྐྱེ་བོ་ལ་བླུན་པོའམ་བློ་དང་ལྡན་པ་ཞེས་ཇི་ལྟར་འདྲིར་རུང༌། བཅོམ་

66-1-453a

ལྡན་འདས་ཀྱིས་བཀའ་སྩལ་པ། ཁྱོད་ཀྱིས་ཕྱེ་སྟེ་སྨྲས་པ་ལྟར་ན། ཅིའི་ཕྱིར་དེ་བཞིན་གཤེགས་པའི་རྨད་དུ་བྱུང་བའི་རིག་པ་འོད་གསལ་སྟོང་པ་ལ་
ཅིའི་ཕྱིར་ཡང་རི་དང་ཆུ་ཀླུང་ས་ཆེན་པོ་འབྱུང་བར་འགྱུར་ཞེས་འདྲི་བར་བྱེད། ཡང་དཔེར་ན། གསེར་ཁོང་ན་ཡོད་པའི་གསེར་ལྷད་དང་འདྲེས་པ་དེ་བཞུས་པ་ན་སླར་ཡང་གཞན་
དུ་མི་འགྱུར་ལ། ཤིང་ཐལ་བར་གྱུར་པ་དེ་སླར་ཡང་ཤིང་དུ་མི་འགྱུར་བ་དང་འདྲའོ། །དེ་བཞིན་གཤེགས་པ་ཐམས་ཅད་ཀྱི་བྱང་ཆུབ་མྱ་ངན་ལས་འདས་པ་ཡང་དེ་བཞིན་ནོ། །གང་
པོ༑ ཡང་ཁྱོད་ཀྱིས་དྲིས་པའི་ས་ཆུ་མེ་རླུང་གི་རང་བཞིན་མཉམ་པ་ཉིད་ཆོས་ཀྱི་དབྱིངས་ཀུན་ཏུ་ཁྱབ་ན་ཆུ་དང་མེའི་ཁམས་ཕན་ཚུན་གནོད་བྱ་གནོད་བྱེད་དུ་གྱུར་ནས་མི་འགག་
གམ་སྙམ་དུ་རྟོག་ཅིང༌། ཡང་ནམ་མཁའ་སྟོང་པ་དང་ས་ཆེན་པོ་ལ་སོགས་པ་ཐམས་ཅད་ཆོས་ཀྱི་དབྱིངས་ཁྱབ་ནས་ངེས་པར་ཕན་ཚུན་དུ་ཆུད་པར་མི་རིགས་སོ། །ཞེས་སྨྲ་
ན༑ གང་པོ། དཔེར་ན། ནམ་མཁའ་སྟོང་པ་བཞིན་གཟུགས་ནི། ཐམས་ཅད་ཀྱི་རྣམ་པ་མིན་ཡང་རྣམ་པ་སྣ་ཚོགས་པ་དེ་དག་མངོན་དུ་གྱུར་པ་མི་འགོག་གོ །ཅིའི་ཕྱིར་
ཞེ་ན༑ གང་པོ། ནམ་མཁའ་སྟོང་པ་ལ་ཉི་མ་ཤར་ན་སྣང་བར་འགྱུར་རོ། །སྤྲིན་གྱིས་སྒྲིབ་ན་མོག་བོར་འགྱུར་རོ། །རླུང་ལྡང་ན་གཡོ་བ་འབྱུང་ལ། སྤྲིན་དང་བྲལ་ན་དྲངས་

66-1-453b

པར་འགྱུར་རོ། །ན་བུན་འཐིབས་ན་མི་གསལ་བར་འགྱུར་ཞིང༌། རྡུལ་ལངས་ན་རྙོག་མ་ཅན་དུ་འགྱུར་རོ། །ཆུ་དྭངས་ན་གཟུགས་སྣང་བར་འགྱུར་རོ། །ཁྱོད་ཇི་སྙམ་དུ་སེམས། དེ་
ལྟར་ཕྱོགས་ཐམས་ཅད་ཀྱི་རྣམ་པ་དངོས་པོ་རང་རང་གི་གནས་ནས་སྐྱེས་སམ། ཡང་ན་སྟོང་པ་ལ་ཡོད་དམ། གལ་ཏེ་རང་རང་གི་གནས་ལས་སྐྱེས་སོ་ཞེ་ན། གང་པོ། དཔེར་ན་
ཉི་མ་ཤར་བའི་ཚེ་འོད་དེ་ངེས་པར་ཉི་མའི་འོད་ཡིན་ན་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དུ་ཁྱབ་པར་འགྱུར་གྱི། ཅིའི་ཕྱིར་ནམ་མཁའ་ལ་ཉི་མའི་དཀྱིལ་འཁོར་གཅིག་ཉིད་
ལ་ལྟོས༑ གལ་ཏེ་ནམ་མཁའི་འོད་ཡིན་ཞེ་ན། ནམ་མཁའ་རང་ཉིད་ལྷམ་མེར་འགྱུར་བར་རིགས་པས། མཚན་གུང་དང་སྤྲིན་དང་ན་བུན་འཐིབས་པའི་ཚེ་ཅིའི་ཕྱིར་འོད་གསལ་
བ་མཐོང་བར་མི་འགྱུར། དེས་ན་སྣང་བ་དེ་ཉི་མའི་རྐྱེན་ལས་བྱུང་བ་མ་ཡིན། ནམ་མཁའི་རྐྱེན་ལས་བྱུང་བ་མ་ཡིན། ནམ་མཁའ་དང་ཉི་མ་ཐ་དད་པའི་རྐྱེན་ལས་བྱུང་བ་མ་ཡིན་
ཞེས་ཤེས་པར་རིགས། རྣམ་པ་ལ་དཔྱད་ན། གདོད་མ་ནས་རྫུན་པ་ངོས་གཟུང་མེད་པ་ལ་སྟོང་པའི་མེ་ཏོག་ལས་སྟོང་པའི་འབྲས་བུ་ཆགས་པ་ལྟར་ཅིའི་ཕྱིར་དེའི་སྐབས་མེད་པར་
ཕན་ཚུན་གནོད་བྱ་གནོད་བྱེད་དུ་འགྱུར་བའི་དོན་འདྲི་རུང་ངམ། རང་བཞིན་ལ་དཔྱད་ན། གདོད་མ་ནས་བདེན་ཞིང་རྨད་དུ་བྱུང་བའི་གསལ་བའི་རིགས་དེ་ཙམ་མོ། །རྨད་དུ་

66-1-454a

བྱུང་བའི་སེམས་གསལ་རིག་ནི། གདོད་མ་ནས་ཆུ་དང་མེ་མ་ཡིན་པ་ལ་ཅིའི་ཕྱིར་ཕན་ཚུན་དུ་མི་ཆུད་པ་དྲིས། ངེས་པར་རྨད་དུ་བྱུང་བའི་གསལ་རིག་
ཀྱང་དེ་བཞིན་ནོ། །ཁྱོད་སྟོང་པ་ཉིད་འདོད་ན་སྟོང་པ་ཉིད་མངོན་དུ་འགྱུར་རོ། །ས་ཆུ་མེ་རླུང་འདོད་ན་དེ་ཡང་སོ་སོར་གསལ་བར་འགྱུར་རོ། །གལ་ཏེ་ཡོད་དོ་ཅོག་གསལ་བར་
བྱེད་ན༑ དེ་དག་ཀྱང་སོ་སོར་གསལ་བར་འགྱུར་རོ། །ཅིའི་ཕྱིར་ཐམས་ཅད་གསལ་བ་ཡིན་ཞེ་ན། གང་པོ། དཔེར་ན། ཆུའི་ནང་དུ་ཉི་མའི་གཟུགས་བརྙན་མཐོང་བ་ལྟར་སྐྱེ་
བོ་གཉིས་ཀྱིས་མཉམ་དུ་ཆུའི་ནང་གི་ཉི་མ་ལ་བལྟ་བཞིན་དུ་གྱེས་ནས་ཕྱོགས་ཤར་ནུབ་ཏུ་སོང་བ་ན་སོ་སོར་ཉི་མའི་གཟུགས་བརྙན་རེ་རེ་རྗེས་སུ་འབྲངས་ནས་འགྲོ་ཡང་ཤར་དུ་
གཅིག་དང་ནུབ་ཏུ་གཅིག་གདོད་མ་ནས་མེད་ལ་ཉི་མ་གཅིག་ཉིད་ཀྱང་ཅིའི་ཕྱིར་སོ་སོར་འགྲོ། །ཉི་མ་སོ་སོ་བ་གཉིས་ཡིན་ན། ཅིའི་ཕྱིར་ཉི་མ་གཅིག་གི་གཟུགས་བརྙན་མཐོང་
ཞེས་རྒོལ་ཞིང་སྨྲ་བར་མི་རིགས་སོ། །ཡང་དང་ཡང་དུ་བརྟགས་ན་རྫུན་དང་གསོབ་ཁོ་ན་ཡིན་ཞིང་ངེས་པའི་གཏད་སོ་མེད་དོ། །གང་པོ། ཁྱོད་གཟུགས་དང་སྟོང་པ་ཕན་
ཚུན་འགལ་ཟླར་བཟུང་ནས་དེ་བཞིན་གཤེགས་པའི་སྙིང་པོར་རྟོག་ན་དེ་བཞིན་གཤེགས་པའི་སྙིང་པོ་ཉིད་གཟུགས་དང་སྟོང་པར་གྱུར་ནས་ཆོས་ཀྱི་དབྱིངས་ཀུན་ཏུ་

66-1-454b

ཁྱབ་པའོ། །དེས་ན་དེའི་ནང་ནས་རླུང་ནི། གཡོ་ཞིང༌། ནམ་མཁའ་ནི། རང་བཞིན་དུ་གནས་སོ། །ཉི་མ་ནི། སྣང་བར་བྱེད་ལ། སྤྲིན་ནི། མོག་པོར་བྱེད་དོ། །སེམས་ཅན་
ཐམས་ཅད་རྨོངས་ཤིང་འཁྱམས་ནས་རིག་པ་ལས་གཞན་དུ་གྱུར་ཏེ་ཡུལ་ལ་ལྟོས་པས། དེ་ཡིས་ཡིད་ཉོན་མོངས་ཏེ་འཁྲུལ་པ་བྱུང་སྟེ་འཇིག་རྟེན་གྱི་གཟུགས་སུ་གྱུར་ཏོ། །ངའི་
རྨད་དུ་བྱུང་བའི་གསལ་བ་འགག་པ་མེད་པ་དང་སྐྱེ་བ་མེད་པས་ཆོས་ཐམས་ཅད་དེ་བཞིན་གཤེགས་པའི་སྙིང་པོ་ལ་ལྟོས་ཕྱིར་དེ་བཞིན་གཤེགས་པའི་སྙིང་པོ་ནི། རྨད་དུ་བྱུང་
བའི་གསལ་རིག་གཅིག་པུས་ཆོས་ཀྱི་དབྱིངས་ཀུན་ཏུ་ཁྱབ་ནས་གསལ་བར་བྱེད་དོ། །དེའི་ཕྱིར་འདིའི་ནང་ནས་གཅིག་དཔག་ཏུ་མེད་པར་གྱུར་ལ། དཔག་ཏུ་མེད་པ་ཡང་གཅིག་
ཏུ་གྱུར་ཏོ། །ཆུང་བ་ལས་ཆེ་བ་མངོན་དུ་གྱུར་ཅིང༌། ཆེ་བ་ལས་ཆུང་བ་མངོན་དུ་གྱུར་ཏོ། །ཆོས་ཀྱི་དབྱིངས་ལས་མི་གཡོ་ཞིང༌། ཕྱོགས་བཅུའི་འཇིག་རྟེན་ཀུན་ཏུ་ཁྱབ་
བོ༑ ༑སྐུ་ལ་ཕྱོགས་བཅུའི་མཐའ་མེད་པའི་ནམ་མཁའ་སྟོང་པ་ཆུད་ཅིང༌། སྐྲའི་རྩེ་མོ་གཅིག་ཏུ་སངས་རྒྱས་ཀྱི་ཞིང་སྣང་བར་མཛད་དོ། །རྡུལ་གཅིག་གི་ནང་དུ་བཞུགས་ནས་
ཆོས་ཀྱི་འཁོར་ལོ་བསྐོར་རོ། །ཡུལ་འགག་ནས་རིག་པ་ལ་ལྟོས་པས། དེ་བཞིན་ཉིད་རྨད་དུ་བྱུང་བའི་གསལ་རིག་གི་རང་བཞིན་བྱུང་ངོ༌། །དེ་ལྟར་ཡིན་པ་ལ་དེ་བཞིན་

66-1-455a

གཤེགས་པའི་སྙིང་པོ་རྨད་དུ་བྱུང་བའི་གདོད་མའི་སེམས་ནི། སེམས་མ་ཡིན། སྟོང་པ་མ་ཡིན། ས་མ་ཡིན། ཆུ་མ་ཡིན། རླུང་མ་ཡིན། མེ་མ་
ཡིན༑ མིག་མ་ཡིན། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་མ་ཡིན། གཟུགས་མ་ཡིན། སྒྲ་དང༌། དྲི་དང༌། རོ་དང༌། རེག་བྱ་དང༌། ཆོས་མ་ཡིན། མིག་གི་
རྣམ་པར་ཤེས་པའི་ཁམས་མ་ཡིན་པ་ནས་ཡིད་ཀྱི་རྣམ་པར་ཤེས་པའི་ཁམས་ཀྱི་བར་དུ་མ་ཡིན་ནོ། །རིག་པ་དང༌། མ་རིག་པ་དང༌། རིག་པ་དང་མ་རིག་པ་ཟད་པ་མ་
ཡིན་པ་ནས་རྒ་པ་མ་ཡིན། ཤི་བ་མ་ཡིན། རྒ་ཤི་ཟད་པ་མ་ཡིན། སྡུག་བསྔལ་བ་མ་ཡིན། སྐྱེ་བ་མ་ཡིན། འགག་པ་མ་ཡིན། ལམ་མ་ཡིན། ཡེ་ཤེས་མ་ཡིན། ཐོབ་པ་མ་
ཡིན༑ སྦྱིན་པ་མ་ཡིན། ཚུལ་ཁྲིམས་མ་ཡིན། བརྩོན་འགྲུས་མ་ཡིན། བཟོད་པ་མ་ཡིན། བསམ་གཏན་མ་ཡིན། ཤེས་རབ་མ་ཡིན། ཕ་རོལ་ཏུ་ཕྱིན་པ་མ་ཡིན། དེ་
བཞིན་དུ་དེ་བཞིན་གཤེགས་པ་མ་ཡིན། དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མ་ཡིན། མྱ་ངན་ལས་འདས་པ་ཆེན་པོ་མ་ཡིན། རྟག་པ་མ་ཡིན།
བདེ་བ་མ་ཡིན། བདག་མ་ཡིན། གཙང་བ་མ་ཡིན་ཏེ། འདི་དག་ཐམས་ཅད་ནི། འཇིག་རྟེན་དང་འཇིག་རྟེན་ལས་འདས་པ་མ་ཡིན་པའི་ཕྱིར་དེ་བཞིན་གཤེགས་

66-1-455b

པའི་སྙིང་པོ་རྨད་དུ་བྱུང་བ་གདོད་མའི་གསལ་རིག་འདི་ཉིད་སེམས་ཉིད་དང༌། སྟོང་པ་ཉིད་དང༌། ས་ཉིད་དང༌། ཆུ་ཉིད་དང༌། རླུང་ཉིད་དང༌། མེ་ཉིད་དང༌། མིག་ཉིད་དང༌། རྣ་བ་ཉིད་
དང༌། སྣ་དང༌། ལྕེ་དང༌། ལུས་དང༌། སེམས་ཉིད་དོ། གཟུགས་ཉིད་དང༌། སྒྲ་ཉིད་དང༌། དྲི་དང༌། རོ་དང༌། རེག་བྱ་དབང༌། ཆོས་ཉིད་དོ། །མིག་གི་རྣམ་པར་ཤེས་པའི་ཁམས་
ཉིད་ནས་དེ་བཞིན་དུ་ཡིད་ཀྱི་རྣམ་པར་ཤེས་པའི་ཁམས་ཉིད་ཀྱི་བར་རོ། །རིག་པ་ཉིད་དང༌། མ་རིག་པ་ཉིད་དང༌། ཡང་རིག་པ་དང་མ་རིག་པ་ཟད་པ་ནས་རྒ་བ་ཉིད་དང༌། ཤི་བ་
ཉིད་དང༌། རྒ་ཤི་ཟད་པའི་བར་ཉིད་དོ། །སྡུག་བསྔལ་ཉིད་དང༌། སྐྱེ་བ་ཉིད་དང༌། འགག་པ་ཉིད་དང༌། ལམ་ཉིད་དང༌། ཡེ་ཤེས་ཉིད་དང༌། ཐོབ་པ་ཉིད་དོ། །སྦྱིན་པ་ཉིད་དང༌།
ཚུལ་ཁྲིམས་ཉིད་དང༌། བརྩོན་འགྲུས་ཉིད་དང༌། བཟོད་པ་ཉིད་དང༌། བསམ་གཏན་ཉིད་དང༌། ཤེས་རབ་ཉིད་དང༌། ཕ་རོལ་ཏུ་ཕྱིན་པ་ཉིད་དོ། །དེ་བཞིན་གཤེགས་པ་ཉིད་
དང༌། དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཉིད་དང༌། མྱ་ངན་ལས་འདས་པ་ཆེན་པོ་ཉིད་དང༌། རྟག་པ་ཉིད་དང༌། བདེ་བ་ཉིད་དང༌། བདག་ཉིད་དང༌། གཅིང་
བའི་བར་ཉིད་དོ། །འདི་དག་ཐམས་ཅད་ནི། འཇིག་རྟེན་དང༌། འཇིག་རྟེན་ལས་འདས་པའི་ཕྱིར་དེ་བཞིན་གཤེགས་པའི་སྙིང་པོ་རྨད་དུ་བྱུང་བ་གདོད་མའི་གསལ་རིག་ཉིད་

66-1-456a

ཡིན་ཞིང༌། ཡིན་པ་དང་བྲལ་བ་དང༌། མ་ཡིན་པ་དང་བྲལ་བ་ཉིད་ནི། ཡིན་པ་ཉིད་དང་མ་ཡིན་པ་ཉིད་མ་ཡིན་ནོ། །འཇིག་རྟེན་སྲིད་པ་གསུམ་དུ་འཁྱམས་
པའི་སེམས་ཅན་ཐམས་ཅད་དང༌། འཇིག་རྟེན་ལས་འདས་པ་ཉན་ཐོས་དང་རང་རྒྱལ་རྣམས་རང་རང་གི་རྣམ་པར་ཤེས་པ་ལ་དཔགས་ནས་དེ་བཞིན་གཤེགས་པའི་བླ་ན་
མེད་པའི་བྱང་ཆུབ་དང༌། །འཇིག་རྟེན་གྱི་གཏམ་གྱིས་སངས་རྒྱས་ཀྱི་ཡེ་ཤེས་བལྟའོ། །ཞེས་ཇི་ལྟར་སྨྲ། དཔེར་ན། པི་ཝང་རྒྱུད་བདུན་པ་དང༌། རྒྱུད་ཉེར་ལྔ་པ་དང༌།
རྒྱུད་བཅུ་བཞི་པ་དང༌། རྒྱུད་བཞི་པ་རྣམས་དང་འདྲ་སྟེ། ཇི་ཙམ་དུ་དབྱངས་སྙན་ཀྱང་སོར་མོ་མཉེན་པ་མ་ཡིན་ན་ཇི་ལྟར་ཡང་འབྱིན་མི་ནུས་པ་བཞིན་ནོ། །ཁྱེད་ཅག་སེམས་
ཅན་ཐམས་ཅད་འདི་ཉིད་དང་འདྲའོ། །རིན་པོ་ཆེ་ལྟ་བུ་ཡང་དག་པའི་སེམས་གསལ་རིག་སོ་སོར་རྫོགས་པར་ཁྱབ་ན་ཡང་གལ་ཏེ་ངའི་སོར་མོས་མནན་པ་ཙམ་གྱིས་རྒྱ་མཚོ་ལྟ་བུའི་
ཕྱག་རྒྱས་འོད་ཟེར་ལྷམ་མེར་མཐོང་ངོ༌། །ཁྱོད་ཀྱི་སེམས་གཡོས་མ་ཐག་ཏུ་དང་པོ་ཁོ་ནར་ཡུལ་དང་ཉོན་མོངས་པའི་འཁྲུལ་པ་སྐྱེའོ། །འདི་ཐམས་ཅད་ནི། བླ་ན་མེད་པའི་བྱང་
ཆུབ་ཀྱི་གོ་འཕང་ལ་ནན་ཏན་དུ་མི་བརྩོན་པར་ཐེག་པ་དམན་པ་ལ་མོས་ཤིང་འདོད་ནས་ཅུང་ཟད་ཐོས་པས་ངོམས་པའི་རྒྱུ་ལས་བྱུང་བ་ཡིན་ནོ། །གང་པོས་གསོལ་པ། བདག་

66-1-456b

དེ་བཞིན་གཤེགས་པའི་རྨད་དུ་བྱུང་བ་ཡང་དག་པའི་གསལ་རིགས་དྭངས་པའི་སེམས་དེ་བཞིན་གཤེགས་པ་དང་འདྲ་བར་ཀུན་ཏུ་ཁྱབ་པ་ནི། གཞན་དུ་མེད་པ་ལ། བདག་གིས་
ཐོག་མ་མེད་པ་ནས་རྟོག་པའི་སེམས་ཀྱིས་བཟུང་ནས་འཁོར་བར་ཡུན་རིང་དུ་འཁྱམས་པས། ད་ལྟ་ཐེག་པ་མཆོག་ཐོབ་ཀྱང་ད་དུང་མཐར་ཐུག་པ་ལ་ཤིན་ཏུ་རིང་ངོ༌། །བཅོམ་
ལྡན་འདས་ནི། འཁྲུལ་པ་ཐམས་ཅད་ཟད་ནས་གཅིག་པུར་རྨད་དུ་བྱུང་བ་ཡང་དག་པ་བརྙེས་སོ། །དེ་བཞིན་གཤེགས་པ་ལ་སྤྲོ་བ་བསྐྱེད་ནས་གསོལ་པ། སེམས་ཅན་ཐམས་
ཅད་ཅིའི་ཕྱིར་འཁྲུལ་པས་བཟུང་ནས་རང་གི་གསལ་རིག་སྒྲིབ་ཅིང་འདི་ལྟར་བྱིང་ནས་སྡིག་པ་མྱོང་བ་ལགས། བཅོམ་ལྡན་འདས་ཀྱིས་གང་པོ་ལ་བཀའ་སྩལ་པ། ཁྱོད་ཐེ་ཚོམ་
ཟད་ཀྱང་གཏན་ནས་མ་ཟད་དོ། །ངས་འཇིག་རྟེན་དུ་གསལ་བའི་དོན་གཅིག་བཟུང་ནས་ཁྱོད་ལ་འདྲི་བར་བྱའོ། །ཁྱོད་ཀྱིས་མཉན་ཡོད་ཀྱི་སྐྱེ་བོ་ཨཱ་ཛྙཱ་ཏ་ཏིའི་ཚུལ་མ་ཐོས་
སམ། དེ་སྔ་དྲོ་ཞིག་གློ་བུར་དུ་རང་གི་བྱད་བཞིན་མཐོང་བར་འདོད་ནས་མེ་ལོང་ལ་བལྟས་ཏེ་མཐོང་བ་ན་ཅིའི་ཕྱིར་མ་མཐོང་སྙམ་དུ་སྐྲག་ཅིང་གདུང་བས་མ་བཟོད་ནས་
གདོན་གྱི་འཁྲུལ་དུ་བསམ་སྟེ་མྱོས་པ་ལྟ་བུར་ཕྱོགས་ཀུན་ཏུ་གཏོལ་མེད་པར་རྒྱུ་བ་འདི་ལ་ཁྱོད་ཇི་སྙམ་དུ་སེམས། མི་འདི་ཅིའི་ཕྱིར་རྒྱུ་མཚན་མེད་པར་མྱོས་ནས་གཏོལ་

66-1-457a

མེད་པར་རྒྱུ་བ་ཡིན། གང་པོས་གསོལ་པ། མི་འདིའི་སེམས་མྱོས་པ་ཡིན་གྱི་རྒྱུ་མཚན་གཞན་གཏན་མེད་དོ། །བཅོམ་ལྡན་འདས་ཀྱིས་བཀའ་སྩལ་
པ༑ རྨད་དུ་བྱུང་བའི་གསལ་རིག་ནི། གདོད་མ་ནས་ལྡན་པའི་རྨད་དུ་བྱུང་བའི་གསོལ་བའོ། །མི་བདེན་ཞེས་པ་ཙམ་དུ་ཟད་ཀྱི་བརྟེན་པའི་རྒྱུ་མཚན་ཅི་ཡོད། །གལ་ཏེ་
བརྟེན་པའི་རྒྱུ་མཚན་ཡོད་ཅེ་ན། ཇི་ལྟར་མི་བདེན་ཞེས་བརྗོད་དུ་རུང༌། སྣ་ཚོགས་པའི་འཁྲུལ་པའི་རྟོག་པ་གཅིག་ལ་གཅིག་བརྟེན་པས་འཁྱམས་པ་ལས་ཀྱང་འཁྱམས་
ཏེ་རྡུལ་སྙེད་ཀྱི་བསྐལ་པ་འདས་སོ། །འདི་ལ་དེ་བཞིན་གཤེགས་པས་ཇི་ཙམ་གསལ་བར་གསུངས་ཀྱང་ཁོང་དུ་ཆུད་པར་མི་ནུས་སོ། །འདི་ལྟར་འཁྱམས་པའི་རྒྱུ་ནི།
འཁྲུལ་པ་ལ་བརྟེན་ནས་བྱུང་བ་ཡིན་གྱི། འཁྲུལ་པའི་གཞི་མེད་པར་ཤེས་ན། འཁྲུལ་པའི་རྟེན་མི་རྙེད་དོ། །འདི་ལ་ཕྱིར་ཞིང་སྐྱེ་བ་མེད་པ་ལ་འགག་པ་ཇི་ལྟར་ཡོད་
ཅེས་བྱ༑ བྱང་ཆུབ་ཐོབ་པ་རྣམས་གཉིད་སད་པའི་མི་རྨི་ལམ་སྨྲ་བ་དང་འདྲའོ། །སེམས་ཇི་ལྟར་གསལ་ཡང་རྟེན་འབྲེལ་གང་ལ་བརྟེན་ནས་རྨི་ལམ་ནང་གི་དངོས་
པོ་ལེན་པར་ནུས། འདི་གདོད་མ་ནས་མེད་པ་ལ་བརྟེན་པའི་རྒྱུ་མེད་པར་སྨོས་ཅི་དགོས། ད་ལྟ་ཡང་གྲོང་ཁྱེར་དེའི་ནང་ཨཱ་ཛྙཱ་ཏ་ཏི་རྒྱུ་རྐྱེན་གང་ལས་རང་གི་མགོ་

66-1-457b

ལས་འཇིགས་ནས་བྲོས་པ་ཡིན། གློ་བུར་དུ་མྱོས་པ་སངས་པ་ན་མགོ་བོ་གཞན་ནས་རྙེད་པ་མ་ཡིན་ལ། མྱོས་པ་མ་སངས་པ་ན་ཡང་དངོས་པོ་དོར་བ་མེད་དོ། །གང་པོ། འཁྲུལ་
བའི་རང་བཞིན་འདི་ལྟར་ན་རྒྱུ་གང་ཞིག་ཡོད། ཁྱོད་གཅིག་པུ་འཇིག་རྟེན་དང༌། ལས་ཀྱི་འབྲས་བུ་དང༌། སེམས་ཅན་ཐམས་ཅད་སོ་སོར་འབྱེད་པ་རྣམ་པ་གསུམ་པོས་
གཅིག་ནས་གཅིག་ཏུ་བརྒྱུད་པའི་དབང་གིས་རྗེས་སུ་ནི་འབྲང་ན། རྣམ་པ་གསུམ་པོའི་འབྲེལ་པ་དང་བྲལ་བས་རྣམ་པ་གསུམ་པོའི་རྒྱུ་མི་འབྱུང་བའི་ཕྱིར་ཨཱ་ཛྙཱ་ཏ་ཏི་མྱོས་པས་
སངས་པ་བཞིན་དུ་ཁྱོད་ཀྱི་སེམས་ཀྱི་འཁྲུལ་པ་རང་གི་ངང་གིས་སངས་པར་འགྱུར་ལ། སངས་མ་ཐག་ཏུ་བྱང་ཆུབ་མཆོག་གི་སེམས་གསལ་རིག་ཉིད་མངོན་དུ་འགྱུར་རོ། །
གདོད་མ་ནས་ཆོས་ཀྱི་དབྱིངས་ཀུན་ཏུ་ཁྱབ་བཞིན་པར་ཡོད་ཀྱི་གཞན་ལས་རྙེད་པ་མ་ཡིན་ནོ། །འདི་ལ་ཅིའི་ཕྱིར་ལུས་སེམས་ངལ་ཞིང་དུབ་པའི་དཀའ་ཐུབ་བརྟེན་ཏེ་
ཐོབ་པར་འགྱུར། དཔེར་ན། སྐྱེ་བ་འགའ་ཞིག་རང་གི་གོས་ཀྱི་ནང་དུ་ཡིད་བཞིན་གྱི་ནོར་བུ་ཐོགས་ཏེ་རང་ཉིད་ཀྱིས་མ་ཤེས་པར་གནས་གཞན་དུ་སློང་ཞིང་རྒྱུ་བ་དང་འདྲ་སྟེ།
དེ་ཇི་ཙམ་དུ་དབུལ་ན་ཡང་ནོར་བུ་དེ་བརླག་པ་མ་ཡིན་ནོ། །གློ་བུར་དུ་སྐྱེ་བོ་མཁས་པས་དེའི་ནོར་བུ་དེ་ལ་བསྟན་པ་ན་རང་ཉིད་ཀྱི་འདོད་པ་ཚིམ་ཞིང་དོན་ཐམས་ཅད་ཡིད་

66-1-458a

བཞིན་དུ་འགྲུབ་ཅིང་འབྱོར་པ་ཕུན་སུམ་ཚོགས་ནས་གདོད་ཡིད་བཞིན་གྱི་ནོར་བུ་གཞན་ནས་རྙེད་པ་མ་ཡིན་པར་ཤེས་སོ། །ཞེས་བཀའ་སྩལ་
པ་དང༌། དེའི་ཚེ་ཀུན་དགའ་བོ་འཁོར་འདུས་པའི་ནང་ནས་བཅོམ་ལྡན་འདས་ཀྱི་ཞབས་ལ་གུས་པས་ཕྱག་འཚལ་ནས་ལངས་ཏེ་འདི་སྐད་ཅེས་གསོལ་ཏོ། །བཅོམ་
ལྡན་འདས། སྲོག་གཅོད་པ་དང་མ་བྱིན་པར་ལེན་པ་དང་ལོག་པར་གཡེམ་པ་དེ་དག་གསུངས་པ་ན། རྣམ་པ་གསུམ་པོའི་འབྲེལ་པ་དང་བྲལ་བས་རྣམ་པ་གསུམ་པོའི་
རྒྱུ་མི་འབྱུང་བའི་ཕྱིར་སེམས་ཀྱི་ཨཱ་ཛྙཱ་ཏ་ཏི་མྱོས་པའི་རང་བཞིན་རང་གི་ངང་གིས་སངས་སོ། །སངས་པ་ན་དེ་ཉིད་བྱང་ཆུབ་ཀྱི་གོ་འཕང་ཉིད་ཡིན་གྱི་གཞན་ནས་
རྙེད་པ་མ་ཡིན་པ་ཞེས་བྱའོ། །འདི་ལྟར་ན་རྟེན་འབྲེལ་ནི། ཤིན་ཏུ་གསལ་བར་མངོན་དུ་གྱུར་པ་ཡིན་ཞིང༌། དེ་བཞིན་གཤེགས་པས་ཅིའི་ཕྱིར་རྟེན་འབྲེལ་གཏན་
ནས་འདོར། བདག་གིས་ཐོག་མ་ནས་རྟེན་འབྲེལ་གྱིས་བློ་ཕྱེ་ནས་སད་དོ། །བཅོམ་ལྡན་འདས། དོན་འདི་བདག་ཅག་ཉན་ཐོས་སློབ་པ་ན་ཚོད་མ་ཡོལ་བ་དག་ཁོ་ན་
མ་ཡིན་པར་ད་ལྟ་འདུས་པ་འདིའི་མཽདྒལ་ཆེན་པོ་དང༌། ཤཱ་རིའི་བུ་དང༌། རབ་འབྱོར་ལ་སོགས་པ་བྲམ་ཟེ་རྒན་པོ་དགེ་སངས་རྒྱས་ཀྱི་རྟེན་འབྲེལ་ཐོས་པས་སེམས་བསྐྱེད་

66-1-458b

ཅིང་དེ་ཉིད་རྟོགས་ཏེ་ཟག་མེད་ཀྱི་འབྲས་བུ་ཐོབ་པ་མ་ཡིན་ནམ། ད་ལྟ་བྱང་ཆུབ་ཀྱི་གོ་འབང་གསུངས་པ་ལ་རྟེན་འབྲེལ་ལ་མི་ལྟོས་ཤེ་ན། རྒྱལ་པོའི་ཁབ་ཀྱི་ཀླུ་ཤ་ལི་ལ་སོགས་
པའི་སྐྱེ་བོ་དག་གིས་སྨྲས་པའི་རང་བྱུང་ཞེས་བྱ་བ་དེ་དོན་དམ་པ་ཞེས་སྨྲ་རུང་ངམ། བརྩེ་བ་ཆེན་པོས་བདག་རྨོངས་ཏེ་འཁྱམས་པ་འདི་འབྱེད་དུ་གསོལ་ཞེས་གསོལ་པ་དང༌།
བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ད་ལྟ་ཡང་གྲོང་ཁྱེར་གྱི་ཨཱ་ཛྙ་དྷ་ཏི་དང་མྱོས་པའི་རང་བཞིན་གྱི་རྟེན་འབྲེལ་འགག་ནས་སངས་ན། མྱོས་པ་མ་
ཡིན་པའི་རང་བཞིན་རང་གི་ངང་གིས་བྱུང་ལ། རྟེན་འབྲེལ་དང་རང་བྱུང་བའི་ཚུལ་འདར་ཟད་དོ། །ཀུན་དགའ་བོ། ཨཱཛྙཱ་ཏ་ཏིའི་མགོ་རང་ལ་ཡོད་བཞིན་པ། གཞི་ནས་
ཡོད་བཞིན་པ་མེད་བཞིན་པ་མ་ཡིན་པ། འདི་ལ་རྟེན་འབྲེལ་གྱི་རྒྱུ་ཅི་ལས་མགོ་ལ་སྐྲག་ནས་མྱོས་ཏེ་བྲོས། གལ་ཏེ་ཡོད་བཞིན་པའི་མགོ་ནི། རྟེན་འབྲེལ་གྱིས་མྱོས་པ་ཡིན་ཞེ་ན།
ཅིའི་ཕྱིར་རྟེན་འབྲེལ་གྱི་དབང་གིས་རང་བྱུང་མི་འདོར། དེའི་མགོ་མ་དོར་བཞིན་དུ་རྒྱུ་མཚན་མེད་པར་མྱོས་ནས་སྐྲག་པ་བསྐྱེད་ན་ཡང་འཕོ་བ་དང་འགྱུར་བ་གཏན་ནས་
མེད་དོ༑ ༑རྟེན་འབྲེལ་ལ་ཅི་ལྟོས་ཏེ་རང་མྱོས་པ་ཡིན་ཞེ་ན། ལྷན་སྐྱེས་སུ་མྱོས་ནས་སྐྲག་པའི་གནས་ཡོད་དོ། །མྱོས་པའི་སྔོན་དུ་མྱོས་པ་དེ་གང་དུ་སྦས་པ་ཡིན། རང་མ་མྱོས་ཤེ་ན།

66-1-459a

མགོ་ལ་ཅི་ཡང་མ་བྱུང་བ་ལ། ཅིའི་ཕྱིར་མྱོས་ནས་བྲོས། གལ་ཏེ་ཚུལ་དེ་རིག་ནས་མྱོས་ཏེ་བྲོས་པ་ཡིན་ཞེ་ན། རྟེན་འབྲེལ་དང༌། རང་བྱུང་བ་ཞེས་སྨྲ་བ་ནི།
རྩེད་མོའི་གཏམ་དུ་འགྱུར་རོ། །དེའི་ཕྱིར་བདག་གིས་འབྲེལ་པ་རྣམ་གསུམ་དང་བྲལ་བ་ནི། བྱང་ཆུབ་ཀྱི་སེམས་ཁོ་ན་ཡིན་ནོ། །བྱང་ཆུབ་ཀྱི་སེམས་བསྐྱེད་ན་སྐྱེ་བ་དང་འགག་
པའི་སེམས་འགག་གོ། ཞེས་གསུངས་སོ། །འདི་ནི། སྐྱེ་བ་དང་འགག་པ་ཁོ་ན་སྨྲས་པ་ཡིན་གྱི། སྐྱེ་བ་དང་འགག་པ་རྣམ་པར་དག་ན་རྩོལ་བ་བྱ་དགོས་པའི་གནས་མེད་དོ། །
གལ་ཏེ་འདི་ལྟར་རང་སྐྱེ་བའི་གནས་ཡོད་ན། རང་སེམས་བསྐྱེད་ནས་སྐྱེ་བ་དང་འགག་པའི་སེམས་འགག་གོ་ཞེས་གལ་རིགས། འདི་ཉིད་སྐྱེ་བ་དང་འགག་པ་ཡོད་ཀྱི། སྐྱེ་
འགག་མེད་པ་ཉིད་ཀྱིས་རང་བྱུང་ཞེས་བཏགས་པར་རིགས་སོ། །དཔེར་ན། འཇིག་རྟེན་གྱི་གཟུགས་ཐམས་ཅད་འཕྲད་ཅིང་ལྟོས་ནས་གཅིག་ཏུ་གྱུར་པ་ལ་འཕྲད་ཅིང་ལྟོས་
པ་མ་ཡིན་པ་ནི། རང་བྱུང་བའི་རང་བཞིན་ཞེས་བྱ། རང་བྱུང་བའི་རང་བཞིན་དང་རང་བྱུང་བའི་རང་བཞིན་མ་ཡིན་པ་དང༌། འཕྲད་ཅིང་ལྟོས་པ་དང་འཕྲད་ཅིང་ལྟོས་
པ་མ་ཡིན་པ་དང༌། འཕྲད་ཅིང་ལྟོས་པ་དང་རང་བྱུང་བའི་རང་བཞིན་ཐམས་ཅད་དང་འབྲལ་བ་དང༌། འབྲལ་བ་དང་འཕྲད་པ་ཐམས་ཅད་མ་ཡིན་ནོ། །ཚིག་འདི་གདོད་རྩེད་

66-1-459b

མོའི་ཚིག་མ་ཡིན་པར་ཆོས་ཞེས་བྱ་བར་རིགས་སོ། །བྱང་ཆུབ་མྱང་འདས་ད་དུང་ཐག་རིང་ངོ༌། །ཁྱོད་གལ་ཏེ་བསྐལ་པ་མང་པོར་བརྩོན་འགྲུས་ཀྱིས་དཀའ་བ་སྤྱད་ནས་མངོན་དུ་མ་བྱས་ན་
ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་གསུང་རབ་ཡན་ལག་བཅུ་གཉིས་ཀྱི་རྨད་དུ་བྱུང་བའི་ལུགས་མི་བརྗེད་པར་བཟུང་ནས་གངྒཱའི་ཀླུང་གི་བྱེ་མ་སྙེད་ཀྱི་ཚད་དུ་གྱུར་
ཀྱང་རྩེད་མོའི་ཚིག་ཙམ་དུ་ཟད་དེ་ཉིད་ལ་ཕན་པར་གྱུར། ཁྱོད་རྟེན་འབྲེལ་དང་རང་བྱུང་བའི་ཚུལ་སྨྲས་པ་ནི། ཤིན་ཏུ་གསལ་བས་འཇིག་རྟེན་ན་ཁྱོད་ལ་མང་དུ་ཐོས་པ་རྣམས་ཀྱི་
མཆོག་ཅེས་བསྔགས་ཤིང་བསྐལ་པ་མང་པོར་ཐོས་པའི་སྟོབས་ཀྱིས་བསླབ་ཅིང་སྦྱངས་པ་ལྷག་པར་གྱུར་ན་ཡང་བུ་མོ་མ་ཏངྒིའི་འཇིགས་པ་ལས་ཐར་པར་མ་ནུས་སོ། །དེ་བཞིན་
གཤེགས་པའི་གཙུག་ཏོར་གྱི་རིག་སྔགས་ཀྱིས་བུ་མོ་མ་ཏངྒིའི་སེམས་ཀྱི་འདོད་ཆགས་ཀྱི་མེ་སྐད་ཅིག་ལ་བཅིལ་ནས་ཕྱིར་མི་འོང་གི་འབྲས་བུ་ཐོབ་ཅིང་བདག་གི་བསྟན་པ་ལ་བརྩོན་
འགྲུས་ཀྱིས་ནན་ཏན་མཐར་ཕྱིན་པ་གྲུབ་སྟེ་འདོད་ཆགས་ཀྱི་རྒྱུན་བསྐམས་ནས་ཁྱོད་རྣམ་པར་ཐར་པ་ལ་བཀོད་དོ། །དེའི་ཕྱིར་ཀུན་དགའ་བོ། ཁྱོད་བསྐལ་པའི་སྙེད་དུ་དེ་བཞིན་
གཤེགས་པའི་ཟབ་ཅིང་ཕྲ་ལ་རྨད་དུ་བྱུང་བའི་ལུགས་བཀོད་པ་མི་བརྗེད་པར་བཟུང་བ་ནི། ཉིན་གཅིག་གི་ཟག་མེད་ཀྱི་ལས་ལ་ནན་ཏན་དུ་བྱས་ཏེ་འཇིག་རྟེན་གྱི་ཆགས་པ་དང་

66-1-460a

སྡང་པའི་སྡུག་བསྔལ་ལས་རིང་དུ་གྱུར་པ་ལ་བསྒྲུན་དུ་མེད་དོ། །ད་ལྟ་ཡང་བུ་མོ་མ་ཏ་ངྒི་ཐོག་མ་ནས་འདོད་ཆགས་ཅན་ཡིན་པ་ལ་རིག་སྔགས་ཀྱིས་དེའི་
འདོད་ཆགས་འགགས་ནས་ད་ལྟ་བསྟན་པ་ལ་དགེ་སློང་མ་རང་བཞིན་ཅན་ཞེས་བྱ་བར་བཏགས་སོ། །སྒྲ་གཅན་འཛིན་གྱི་མ་གྲགས་འཛིན་མ་དང་ལྷན་ཅིག་ཏུ་སྐྱེ་བ་སྔ་མའི་རྒྱུ་
རིགས་ནས་སྐྱེ་བ་རྣམས་སུ་འདོད་པ་དང་སྲེད་པའི་འབྲས་བུ་སྡིག་པའི་འབྲས་བུ་མྱོང་ཞེས་རྩེ་གཅིག་པའི་སེམས་ཀྱིས་ཟག་མེད་ཀྱི་དགེ་བ་ལ་བརྩོན་པར་བྱས་པས་ལ་ལ་བཅིངས་ལ་
ལས་གྲོལ་ལོ། །ལ་ལ་ལུང་བསྟན་ཐོབ་བོ། །འདི་ལ་ཅིའི་ཕྱིར་རང་ཉིད་བསླུས་ཏེ་ལྟ་བ་དང་ཉན་པའི་དོན་ལ་འཇོག །ཀུན་དགའ་བོ་ལ་སོགས་པ་འཁོར་འདུས་པ་དེ་དག་བཅོམ་
ལྡན་འདས་ཀྱིས་བཀའ་སྩལ་པ་ཐོས་མ་ཐག་ཏུ་ཐེ་ཚོམ་དང་རྨོངས་པ་ཐམས་ཅད་སངས་ནས་སེམས་ཀྱི་ཡང་དག་པའི་རང་བཞིན་རིག་སྟེ་ལུས་དང་སེམས་ཤིན་ཏུ་སྦྱངས་པ་
ཐོབ་ཅིང༌། སྔར་མ་ཐོས་པའི་ཆོས་ཐོས་སོ། །ཞེས་དད་པའི་ཤུགས་ཀྱིས་མཆི་མ་བྱུང་སྟེ་ཡང་དང་ཡང་དུ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ཏེ་གུས་པས་འདུད་
ཅིང་ཐལ་མོ་སྦྱར་ནས་འདི་སྐད་ཅེས་གསོལ་ཏོ། །མཉམ་པ་མེད་པའི་ཐུགས་རྗེ་ཆེན་པོ་ཅན། རྣམ་པར་དག་པའི་རིན་པོ་ཆེའི་རྒྱལ་པོ། བདག་ཅག་གི་སེམས་ཐབས་མཁས་

66-1-460b

ཀྱིས་ཕྱེས་སོ། །འདི་ལྟ་བུ་རྟེན་འབྲེལ་རྣམ་པ་སྣ་ཚོགས་པའི་སྒོ་ནས་ཐབས་མཁས་ཀྱིས་བསྟན་ཅིང་བསླབས་ནས་རྨོངས་ཤིང་བྱིང་བའི་སེམས་ཅན་ཐམས་ཅད་སྡུག་བསྔལ་གྱི་རྒྱ་
མཚོ་ལས་དྲངས་ཤིང་བསྒྲལ་ལོ། །བཅོམ་ལྡན་འདས། ད་ལྟ་བདག་ཅག་ཆོས་ཀྱི་དབྱངས་འདི་དག་ཐོས་མ་ཐག་ཏུ་དེ་བཞིན་གཤེགས་པའི་སྙིང་པོ་རྨད་དུ་བྱུང་བའི་སེམས་གསལ་
རིག་ཕྱོགས་བཅུ་ཀུན་ཏུ་ཁྱབ་པ་དེར་དེ་བཞིན་གཤེགས་པའི་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་རྣམ་པར་དག་ཅིང་རྨད་དུ་བྱུང་བ་རིན་པོ་ཆེའི་བཀོད་པའི་རྒྱལ་པོའི་
ཞིང་ཁམས་ཆུད་པར་ཤེས་པ་ན་དེ་བཞིན་གཤེགས་པས་སླར་ཡང་མང་དུ་ཐོས་པ་ཙམ་གྱིས་མི་ཕ་ན། ནན་ཏན་དུ་སྒོམ་པ་ལ་བསྒྲུན་དུ་མེད་ཅེས་གདམས་སོ། །དཔེར་ན།
ད་ལྟ་བདག་ཅག་ལམ་དུ་འགྲོ་བ་དག་ལ་གོ་བུར་དུ་ལྷའི་རྒྱལ་པོས་ཁང་པ་བཟང་པོ་སྩལ་བ་ལྟར་ཁང་བཟང་རྙེད་ན་ཡང་གདོན་མི་ཟ་བར་སྒོ་རྙེད་པ་ན་གདོད་འཇུག་ཏུ་ཡོད་དོ། །
བདག་ཅག་དོན་དུ་གཉེར་བ་ནི། དེ་བཞིན་གཤེགས་པས་བརྩེ་བ་ཆེན་པོ་ས་མི་འདོར་བར་འདུས་པ་འདིའི་རྨོངས་པའི་སྐྱེ་བོ་ཐམས་ཅད་ལ་ཐེག་པ་དམན་པ་སྤངས་ཏེ་དེ་
བཞིན་གཤེགས་པའི་ལྷག་མ་མེད་པའི་མྱང་འདས་དང༌། རྩ་བའི་སེམས་བསྐྱེད་པའི་ལམ་སྩལ་ཞིང༌། ཡང་སློབ་པ་རྣམས་གང་ནས་སྔོན་གྱི་བག་ཆགས་དང་འབྲེལ་བའི་

66-1-461a

སེམས་ཟད་ཅིང་དག་ནས་གཟུངས་ཐོབ་སྟེ་སངས་རྒྱས་ཀྱི་ཡང་དག་པར་རྫོགས་པའི་བྱང་ཆུབ་ཐོབ་པར་མཛད་དུ་གསོལ་ཞེས་ཡན་ལག་ལྔས་ས་ལ་
གཏུགས་ཏེ། འཁོར་འདུས་པ་ཐམས་ཅད་སེམས་རྩེ་གཅིག་ཏུ་སངས་རྒྱས་ཀྱི་བརྩ་བ་ཆེན་པོའི་བཀའ་མཉན་ཞིང་འདུག་གོ །དེའི་ཚེ་བཅོམ་ལྡན་འདས་འཁོར་འདུས་པའི་
ནང་གི་བྱང་ཆུབ་ཀྱི་སེམས་ལ་དབང་མ་ཐོབ་པའི་ཉན་ཐོས་དང་རང་རྒྱལ་རྣམས་བརྩེ་བས་གཟིགས་ནས་སླད་མར་སངས་རྒྱས་མྱ་ངན་ལས་འདས་པའི་རྗེས་བསྟན་པ་ནུབ་
པའི་དུས་ཀྱི་སེམས་ཅན་ཐམས་ཅད་ཀྱི་ཕྱིར་དུ་བྱང་ཆུབ་ཀྱི་སེམས་བསྐྱེད་པ་དང༌། བླ་ན་མེད་པའི་ཐེག་པའི་བརྩོན་འགྲུས་མཆོག་གིས་བསྒྲུབ་པའི་ལམ་འབྱེད་པའི་སླད་དུ་
ཀུན་དགའ་བོ་ལ་སོགས་པ་འཁོར་འདུས་པ་རྣམས་ལ་བཀའ་སྩལ་ཏོ། །ཁྱེད་ཅག་སྙིང་ཐག་པ་ནས་སེམས་བསྐྱེད་ནས་དེ་བཞིན་གཤེགས་པའི་ཏིང་ངེ་འཛིན་མཆོག་ལ་
སྒྱིད་མི་ལག་ན་ཐོག་མར་བསྐྱེད་པའི་སེམས་ལ་རྩ་བའི་དོན་གཉིས་གསལ་བར་མཐོང་བར་བྱ་རིགས་སོ། །རྩ་བའི་དོན་གཉིས་པོ་གང་ཞེ་ན། ཀུན་དགའ་བོ། དོན་དང་པོ་ནི།
ཁྱེད་ཅག་གལ་ཏེ་ཉན་ཐོས་ཀྱི་བསླབ་པ་དོར་ནས་བྱང་ཆུབ་སེམས་དཔའི་ཐེག་པ་ལ་ཞུགས་ནས་སངས་རྒྱས་ཀྱི་གོ་འཕང་ཐོབ་པར་འདོད་ན་རྒྱུའི་དུས་ཀྱི་སེམས་བསྐྱེད་དང་

66-1-461b

འབྲས་བུའི་དུས་ཀྱི་བྱང་ཆུབ་འདྲ་འམ་མི་འདྲ་ཞིབ་པར་བརྟག་རིགས་སོ། །ཀུན་དགའ་བོ། གལ་ཏེ་སྐྱེ་འགག་དང་བཅས་པའི་སེམས་ཀྱིས་རྩ་བ་བྱས་ནས་བརྩོན་པ་ལ་དེ་བཞིན་
གཤེགས་པའི་སྐྱེ་འགག་མེད་པའི་ཐག་པ་ཚོལ་ན། དེ་ནི། གནས་མེད་དོ། །དེའི་ཕྱིར་ཁྱོད་ཀྱིས་བརྟག་ནས་གསལ་བར་བྱ་རིགས་སོ། །སྣོད་ཀྱི་འཇིག་རྟེན་གྱི་སྐྱེ་རུང་གི་ཆོས་སྣ་ཚོགས་
པ་ཐམས་ཅད་སྐྱེ་ཞིང་འཇིག་གོ །ཀུན་དགའ་བོ། ཁྱོད་འཇིག་རྟེན་གྱི་སྐྱེ་རུང་གི་ཆོས་རྣམས་ལ་ལྟོས་ཤིག །དེ་དག་ལས་གང་མི་འཇིག་པ་ཡིན། དེ་ལྟར་སྨྲས་ཀྱང་ནམ་མཁའ་སྟོང་པ་ཞིག་
གོ །ཞེས་སྔོན་ཆད་ཐོས་པ་གཏན་ནས་མེད་དོ། །ཅིའི་ཕྱིར་ཞེ་ན། སྟོང་པ་ནི། གཏན་ནས་སྐྱེ་རུང་མ་ཡིན། འདིའི་ཕྱིར་ཐོག་མ་ནས་ཐ་མའི་བར་དུ་གཏན་ནས་ཞིག་ཅིང་
ཟད་པ་མེད་དོ། །ཁྱོད་ཀྱི་ལུས་ཀྱི་སྲབ་ནི། ས་དང༌། བརླན་ཞིང་གཤེར་བ་ནི། ཆུ་དང༌། དྲོ་བའི་རེག་པ་ནི། མེ་དང༌། གཡོ་བ་ནི། རླུང་སྟེ། བཞི་པོ་འདིས་བཅིངས་པའི་ཚེ་ཁྱོད་ཀྱི་
རྣམ་པར་དག་པའི་སེམས་རྨད་དུ་བྱུང་བ་ཆར་བགོས་ནས་མཐོང་བ་དང་ཐོས་པ་དང་རིག་པ་དང་དཔྱོད་པ་སྐྱེས་ནས་ཐོག་མ་ནས་ཐ་མའི་བར་དུ་རྙོག་པ་ལྔ་བྱུང་ངོ༌། །རྙོག་པ་གང་ཞེ་ན།
ཀུན་དགའ་བོ། དཔེར་ན། ཆུ་དྭངས་པ་དང་འདྲ་སྟེ། རང་བཞིན་གྱིས་དྭངས་པའོ། །རྡུལ་དང་བྱེ་མ་ལ་སོགས་པ་དེ་དག་ནི། སྒྲིབ་ཐོགས་དང་བཅས་པའོ། །དེ་གཉིས་ཀྱི་རང་བཞིན་གཏན་

66-1-462a

ནས་མཐུན་པ་མ་ཡིན་ནོ། །འགའ་ཞིག་གིས་ས་རྡུལ་དེ་དག་བླངས་ནས་ཆུ་ལ་བཏབ་ན། ས་དེ་སྒྲིབ་ཐོགས་ཀྱི་རང་བཞིན་འདོར་ཞིང་ཆུ་དྭངས་པ་དང་བྲལ་ནས་
ཁ་དོག་དང་གཟུགས་འགྱུར་བ་ལ་རྙོག་པ་ཞེས་བྱའོ། །ཁྱེད་ཅག་གི་རྙོག་པ་ལྔ་པོ་ཡང་དེ་བཞིན་ནོ། །ཀུན་དགའ་བོ། ཁྱོད་ནམ་མཁའ་སྟོང་པས་ཕྱོགས་བཅུར་ཁྱབ་པ་ལ་བལྟས་ན། སྟོང་པའི་
སྣང་བ་འབྱེད་པར་མི་ནུས་སོ། །སྟོང་པ་ལ་ལུས་མེད། སྣང་བ་ལ་ཤེས་པ་མེད། ཕན་ཚུན་འདྲེས་ནས་རྫུན་པར་སྐྱེས་པ་འདི་དང་པོ་དུས་ཀྱི་རྙོག་པ་ཞེས་བྱའོ། །ཁྱོད་ཀྱི་ལུས་ད་ལྟ་འབྱུང་བ་
ཆེན་པོ་བཞི་འདུས་ནས་ལུས་སུ་གྱུར་ཏོ། །མཐོང་བ་དང་ཐོས་པ་དང་ཚོར་བ་དང་ཤེས་པ་རྣམས་ལས་སྣ་ཚོགས་ཀྱི་དབང་གིས་ཁྱོད་ལ་བཀག་ཅིང་སྒྲིབ་ནས་ཆུ་མེ་རླུང་ས་རྣམས་ཀྱིས་
གློ་བུར་གློ་བུར་དུ་ཁྱོད་ཀྱི་ཤེས་རིག་དེ་ཕན་ཚུན་འདྲེས་ནས་རྫུན་པར་སྐྱེས་པ་འདི་གཉིས་པ་ལྟ་བའི་རྙོག་པ་ཞེས་བྱའོ། །ཡང་ཁྱོད་ཀྱི་སེམས་ཀྱི་འཛིན་པ་དང་ཤེས་པ་དང་སྨྲ་བ་དང་
སློབ་པ་ནི། ཤེས་རིག་གི་རང་བཞིན་ལས་བྱུང་ངོ༌། །རྣམ་པ་ནི། ཡུལ་རྣམ་པ་དྲུག་ལགས་སོ། །ཡུལ་དང་བྲལ་ན་གཟུགས་མེད། ཚོར་བ་དང་བྲལ་ན་རང་བཞིན་མེད། ཕན་
ཚུན་འདྲེས་ནས་རྫུན་པར་སྐྱེས་པ་འདི་གསུམ་པ་ཉོན་མོངས་ཀྱི་རྙོག་པ་ཞེས་བྱའོ། །ཡང་ཁྱོད་ཀྱི་སྔ་དྲོ་ཕྱི་དྲོ་སྐྱེ་འགག་རྒྱུན་མི་འཆད་པ་དང༌། ཤེས་པ་དང༌། ནུས་པ་ནི། འཇིག་རྟེན་དུ་

66-1-462b

བཞག་ཅེས་སྨྲ་བ་ལ། ལས་ཀྱི་དབང་གིས་རྒྱུན་དུ་དེ་དང་དེ་དག་ཏུ་རིམ་གྱིས་འཕོ་བཞིན་དུ་ཕན་ཚུན་དུ་འདྲེས་ནས་རྫུན་པར་སྐྱེས་པ་འདི་བཞི་བ་སེམས་ཅན་གྱི་རྙོག་པ་ཞེས་བྱའོ། །ཁྱེད་ཅག་
གི་མཐོང་བ་དང་ཐོས་པ་དག་གདོད་མ་ནས་རང་བཞིན་མེད། །ཡུལ་ཐམས་ཅད་ལ་སྒྲིབ་ཅིང་བརྒལ་ནས་རྒྱུ་མེད་པར་ཐ་དད་དུ་སྐྱེས་སོ། །རང་བཞིན་གྱི་ནང་དུ་ཕན་ཚུན་དུ་ཤེས་ལ་ལོངས་སྤྱོད་
པའི་ཚེ་ཕན་ཚུན་དུ་འགལ་ལོ། །འདྲ་བ་དང་འདྲ་བ་མ་ཡིན་པའི་མཚན་ཉིད་མཚང་ཞིང་ཕན་ཚུན་འདྲེས་ནས་རྫུན་པར་སྐྱེས་པ་འདི་ལྔ་པ་ཚེའི་རྙོག་པ་ཞེས་བྱའོ། །ཀུན་དགའ་བོ། ཁྱོད་ད་ལྟ་
མཐོང་བ་དང་ཐོས་པ་དང་ཚོར་བ་དང་རིག་པ་ནི། དེ་བཞིན་གཤེགས་པ་རྟག་པ་དང་བདེ་བ་དང་བདག་དང་གཙང་པ་ཞེས་བྱ་བའི་དོན་དང་ལེགས་པར་བསྟུན་ནོ་ཞ་ན། ཐོག་མར་འཆི་བ་
དང་སྐྱེ་བའི་རྩ་བའི་རྒྱུ་ཕྱེ་ནས་སྐྱེ་འགག་མེད་པའི་ཡོངས་གྲུབ་དག་ཅིང་དྭངས་ལ་གཡོ་བ་མེད་པའི་རང་བཞིན་ལ་བརྟེན་ནས་དག་ཅིང་དྭངས་པས་རྫུན་པའི་སྐྱེ་འགག་དེ་བཟློག་པར་རིགས་སོ། །
གདོད་མའི་རིག་པ་བཟློག་ནས་གདོད་མའི་གསལ་རིག་སྐྱེ་འགག་མེད་པའི་རང་བཞིན་ཐོབ་པས་རྒྱུའི་གནས་སྐབས་ཀྱི་སེམས་སུ་གྱུར་ནས་འབྲས་བུའི་མཐར་ཐུག་པར་སྦྱོང་ཞིང་མངོན་
དུ་བྱས་ནས་ཡོངས་སུ་སྒྲུབས་ཤིག །དཔེར་ན། ཆུའི་རྙོག་པ་སེལ་བ་བཞིན་དུ་སྣོད་གཙང་མར་བཞག་ནས་ཟབ་ཅིང་དྭངས་པ་མི་གཡོ་བའི་ཕྱིར་ས་རྡུལ་རྣམས་རང་བཞིན་གྱི་འོག་ཏུ་བྱིང་

66-1-463a

ཞིང་ཆུ་དྭངས་པ་མིག་སྔར་མཐོང་ངོ༌། །འདི་ལ་ཡུལ་གྱི་ཉོན་མོངས་པའི་རྟོག་པ་ཐོག་མར་མགོ་ནོན་པ་ཞེས་བྱའོ། །འདམ་དེ་བསལ་ནས་ཆུ་ཙམ་དུ་གྱུར་པ་ན་
འདི་ལ་རྩ་བའི་མ་རིག་པ་གཏན་ནས་རྒྱུན་ཆད་དོ། །ཞེས་བྱའོ། །གསལ་བའི་རྣམ་པ་སྣ་ཚོགས་སུ་འགྱུར་ཞིང་སྐྱེས་པ་ལ་ཉོན་མོངས་པའི་རྟོག་པ་ཞེས་མི་བྱའོ། །ཐམས་ཅད་མྱང་འདས་
ཀྱི་དྭངས་ཤིང་གསལ་བ་རྨད་དུ་བྱུང་བའི་ཡོན་ཏན་དང་མཐུན་པར་འགྱུར་རོ། །དོན་གཉིས་པ་ནི། ཁྱེད་ཅག་གདོན་མི་ཟ་བར་བྱང་ཆུབ་ཏུ་སེམས་བསྐྱེད་ནས་བྱང་སེམས་ཀྱི་ཐེག་པ་ལ་སྤྲོ་
ཞིང་བརྟན་པས་རོལ་ཏེ་བདེན་པའི་དངོས་པོ་ཅན་གྱི་གཟུགས་རྣམ་པར་སྤོང་ངོ་ཞེ་ན། ཉོན་མོངས་པའི་རྣམ་རྟོག་གི་རྩ་བ་ཞིབ་ཏུ་བརྟག་པར་རིགས་སོ། །འདིར་ཐོག་མ་མེད་པ་ནས་ད་
ལྟའི་བར་དུ་ལས་འཕེལ་ནས་རིམ་གྱིས་འདི་ལྟ་བུར་གྱུར་པ་ནི། སུས་བསྐྱེད་ཅིང་སུས་མྱང༌། ཀུན་དགའ་བོ། ཁྱོད་བྱང་ཆུབ་ཀྱི་སེམས་སྦྱོང་བ་ན། གལ་ཏེ་ཉོན་མོངས་པའི་རྣམ་
རྟོག་གི་རྩ་བ་ཞིབ་ཏུ་མ་དཔྱད་ན་རྫུན་པ་འཁྲུལ་པའི་དབང་པོ་དང་ཡུལ་གང་དུ་ཕྱིན་ཅི་ལོག་ཏུ་གྱུར་པ་ཤེས་པར་མི་ནུས་སོ། །གནས་མི་ཤེས་པ་ལ་ཇི་ལྟར་ན་ཟད་ཅིང་དག་པའི་དེ་བཞིན་
གཤེགས་པའི་བྱང་ཆུབ་འཐོབ་པར་འགྱུར། ཀུན་དགའ་བོ། ཁྱོད་ཀྱིས་འཇིག་རྟེན་གྱི་འཆིང་བ་འགྲོལ་བའི་སྐྱེ་བོ་ལ་ལྟོས་ཤིག །བཅིང་བ་མི་མཐོང་ན་འགྲོལ་བ་ཇི་ལྟར་ཤེས་།ཁྱོད་

66-1-463b

ཀྱིས་སྟོང་པ་ལ་གསིལ་ཞིང་བཤིག་གོ །ཞེས་པ་གཏན་ནས་མེད་དོ། །ཅིའི་ཕྱིར་ཞེ་ན། སྟོང་པ་ནི། ཁ་དོག་དང་གཟུགས་མ་ཡིན་ཞིང༌། འཆིང་བ་དང་དགྲོལ་བ་མེད་པའི་ཕྱིར་རོ། །ད་ལྟ་ཁྱོད་
ཀྱི་མིག་དང༌། རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་དེ་རྐུན་པོ་དྲུག་གིས་སྣ་དྲངས་ཏེ་ཁྱིམ་གྱི་ནོར་འཕྲོག་པར་འགྱུར་རོ། །དེའི་ཕྱིར་ཐོག་མ་མེད་པ་ནས་སེམས་ཅན་ཐམས་ཅད་འཇིག་
རྟེན་དུ་བཅིངས་པས་སྣོད་ཀྱི་འཇིག་རྟེན་ལས་ཇི་ལྟར་ཡང་ཐར་པར་མི་ནུས་སོ། །ཀུན་དགའ་བོ། ཅིའི་ཕྱིར་སེམས་ཅན་ཐམས་ཅད་དང་འཇིག་རྟེན་གྱི་ཁམས་ཞེས་བརྗོད་ཅེ་ན། དུས་དང༌།
ཕྱོགས་ཏེ། དུས་ནི། འཁོར་ཞིང་མི་གནས་པ་ཡིན་ལ། ཕྱོགས་ཞེས་པ་ནི། ས་དང་གནས་ཡིན་ནོ། །ཁྱོད་ཀྱིས་ད་ལྟ་ཤེས་པར་བྱ་རིགས་སོ། །ཤར་དང༌། ལྷོ་དང༌། ནུབ་དང༌། བྱང་དང༌།
ཤར་ལྷོ་དང༌། ལྷོ་ནུབ་དང༌། ནུབ་བྱང་དང༌། བྱང་ཤར་དང༌། སྟེང་དང༌། འོག་རྣམས་ནི། ཕྱོགས་ཞེས་བྱའོ། །འདས་པ་དང༌། མ་འོངས་པ་དང༌། ད་ལྟར་བ་ནི། དུས་ཞེས་བྱའོ། །
ཕྱོགས་ཀྱིས་ཕྱེ་ན་བཅུའོ། །དུས་ཀྱིས་ཕྱེ་ན་གསུམ་མོ། །གང་ཞིག་སེམས་ཅན་ཐམས་ཅད་རྫུན་པས་བསླུས་ནས་གཟུགས་གྲུབ་སྟེ་དེ་ལས་རིམ་པར་འཁོར་ནས་དུས་ནམ་ཡང་འཛད་པའི་
མཐའ་མེད་དོ། །ཁམས་འདིའི་རང་བཞིན་ཕྱོགས་བཅུ་ཡོད་ཅིང༌། གནས་པའི་ཡུལ་ནི། གསལ་བར་བྱེད་ན་ནུས་མོད་ཀྱང་འཇིག་རྟེན་གྱི་ཤར་ནུབ་ལྷོ་བྱང་ཙམ་ངོས་ཟིན་གྱི། སྟེང་

66-1-464a

འོག་གི་གནས་མེད། དབུས་ན་གནས་པའི་ཡུལ་མེད་དོ། །བཞི་པོ་འདིའི་གྲངས་ཅིས་ཀྱང་མི་འཆུག་པའི་ཕྱིར་འདིས་འཇིག་རྟེན་དང་སྦྱར་ན་གསུམ་ཚན་བཞི་
རུ་བྱས་པ་དང༌། བཞི་ཚན་གསུམ་དུ་བྱས་པ་ན་ཡང་བཅུ་གཉིས་ལས་མི་འདའོ། །ཡང་རྒྱས་པར་བསྒྱུར་ནས་རྣམ་གྲངས་གསུམ་བསྣན་ཏེ་གཅིག་བཅུ་བརྒྱ་སྟོང་གི་བར་ཐོག་མ་ནས་ཐ་
མའི་བར་དུ་མདོར་བསྡུས་ནས་དབང་པོ་དྲུག་གི་ནང་དུ་ངོ་སྐལ་གྱི་ལོངས་སྤྱོད་པ་པོ་དང་སྤྱད་བྱ་སྟོང་ཉིས་བརྒྱ་རེ་ཡོད། ཀུན་དགའ་བོ། ཁྱོད་ཀྱིས་འདིའི་ཡུལ་མང་ཉུང་ཕྱེ་ནས་ཟུངས་ཤིག །
ད་ལྟ་ཡང་མིག་གིས་བལྟ་བ་དང་གཏད་པ་ན་རྒྱབ་ཀྱི་ཡུལ་མི་མཐོང་ཞིང་མདུན་གྱི་ཡུལ་མཐོང་བའི་ཕྱིར་མདུན་གྱི་ཡུལ་སྣ་ཚོགས་ཐམས་ཅད་མཐོང་ལ། རྒྱབ་ཀྱི་ཡུལ་སྣ་ཚོགས་གཏན་
ནས་མི་མཐོང་བ་དང༌། གཡས་གཡོན་གྱི་ཡུལ་ལ་ཆ་གསུམ་གཉིས་ཙམ་མཐོང་བ་དེར་སླེབ་ཏུ་རུང་བའི་ལོངས་སྤྱོད་པ་པོ་དང་སྤྱད་བྱ་ཐམས་ཅད་འདྲིལ་ན་མི་ལྡང་བའི་ཕྱིར་ཆ་གསུམ་
ལོངས་སྤྱོད་ཀྱི་ཆ་གཅིག་ལོངས་མི་སྤྱོད་དོ། །དེའི་ཕྱིར་མིག་གཅིག་པུ་ལ་ལོངས་སྤྱོད་པ་པོ་དང་ལོངས་སྤྱད་བྱ་བརྒྱད་བརྒྱ་ཡོད་ཅེས་བྱ་བར་རིགས་སོ། །རྣ་བས་ཁྱབ་པར་མཉན་པ་ན་ཕྱོགས་
བཅུའི་སྒྲ་ཐོས་པར་འགྱུར་ཞིང༌། རིང་བ་དང་ཉེ་བར་གྲགས་པ་དག་ཐོས་པར་འགྱུར་རོ། །ཝ་ལ་ལེར་གནས་ན་མཐའ་དང་མུ་མེད་དོ། །དེའི་ཕྱིར་རྣ་བའི་དབང་པོ་ལ་ལོངས་སྤྱོད་པ་པོ་དང་

66-1-464b

ལོངས་སྤྱད་བྱ་སྟོང་ཕྲག་གཅིག་དང་ཉིས་བརྒྱ་ཚང་བར་ཤེས་པར་བྱ་རིགས་སོ། །སྣས་དྲི་སྣོམ་པ་ན་དབུགས་འབྱུང་རྡུབ་ཀྱིས་ཚོར་བར་འགྱུར་རོ། །དབུགས་འབྱུང་རྔུབ་གཉིས་ཀྱི་བར་དུ་
གཞན་མེད་ཅིང༌། སྣའི་དབང་པོ་ངེས་པར་ན་བྱ་བའི་ཆ་གསུམ་ལས་གཅིག་གིས་དམན་པའོ། །དེའི་ཕྱིར་སྣའི་དབང་པོ་ཉིད་ལ་ལོངས་སྤྱད་བྱ་དང་སྤྱོད་བྱེད་བརྒྱད་བརྒྱ་ཡོད་ཅེས་ཤེས་པར་
བྱ་རིགས་སོ། །ལྕེས་སྨྲ་བའི་ཚེ་འཁོར་བ་དང་མྱང་འདས་ཀྱི་ཚུལ་རྟོགས་པའི་ཤེས་རབ་ཀྱིས་ཐམས་ཅད་སྨྲ་བར་ནུས་སོ། །སྨྲ་བ་ལ་ཚད་ཡོད་ཀྱི་གནས་ལུགས་ལ་ཚད་མེད་དོ། །དེའི་ཕྱིར་
ལྕེའི་དབང་པོ་ཉིད་ལ་ལོངས་སྤྱད་བྱ་དང་སྤྱོད་བྱེད་སྟོང་ཉིས་བརྒྱ་ཡོད་ཅེས་ཤེས་པར་བྱ་རིགས་སོ། །ལུས་ཀྱིས་རེག་བྱ་ཚོར་བའི་ཚེ་རེག་བྱ་ཡིད་དུ་འོང་མི་འོང་ཤེས་པར་ནུས་ཤིང༌། འཕྲད་
པའི་ཚེ་ཤེས་པར་ནུས་ལ་བྲལ་བའི་ཚེ་ཤེས་པར་མི་ནུས་སོ། །བྲལ་བ་ན་གཅིག་པུ་དང༌། ཕྲད་པ་ན་ཟུང་དུ་འགྱུར་བའི་ཕྱིར་ལུས་ཀྱི་དབང་པོ་ངེས་པར་ན་བྱ་བའི་ཆ་གསུམ་ལས་གཅིག་
གིས་དམན་པའོ། །དེའི་ཕྱིར་ལུས་ཉིད་ལ་ལོངས་སྤྱད་བུ་དང་སྤྱོད་བྱེད་བརྒྱད་བརྒྱ་ཡོད་ཅེས་ཤེས་པར་བྱ་རིགས་སོ། །སེམས་ནང་དུ་གནས་པའི་ཚེ་ཕྱོགས་བཅུ་དུས་གསུམ་གྱི་འཇིག་
རྟེན་དང་འཇིག་རྟེན་ལས་འདས་པའི་ཆོས་ཐམས་ཅད་དང་སོ་སོ་སྐྱེ་བོ་དང་འཕགས་པ་སོགས་མ་ལུས་པ་དེར་ཆུད་ཅིང་སེམས་ཀྱིས་དེ་དག་ཐམས་ཅད་ལ་ཁྱབ་པར་བྱེད་དོ། །དེའི་ཕྱིར་

66-1-465a

ཡིད་ཀྱི་དབང་པོ་ཉིད་ལ་ལོངས་སྤྱད་བྱ་སྤྱོད་བྱེད་སྟོང་ཉིས་བརྒྱ་ཚང་བར་ཤེས་པར་བྱ་རིགས་སོ། །ཀུན་དགའ་བོ། ཁྱོད་ད་ལྟ་སྐྱེ་འཆི་དང་འདོད་པའི་རྒྱུན་ལས་ཕྱིར་
ཕྱོགས་ཏེ་རྒྱུན་དེ་ལུགས་ལྡོག་ཏུ་འགགས་ནས་སྐྱེ་འགག་མེད་པའི་གནས་སུ་ཕྱིན་པར་འདོད་ན། དབང་པོ་དྲུག་པོ་འདི་དག་གི་ལོངས་སྤྱོད་གང་མཐུན་ལ་གང་མི་མཐུན་པ་དང༌། གང་ཟབ་
ལ་གང་མི་ཟབ་པ་དང༌། གང་རང་བྱུང་ལ་གང་རང་བྱུང་མ་ཡིན་པའི་ཚུལ་དཔྱད་ཅིང་ངེས་པར་བྱ་རིགས་སོ། །གལ་ཏེ་འདི་དག་ལས་རང་བྱུང་གི་ཡེ་ཤེས་ཀྱི་རྩ་བ་རྟོགས་ནས་ཐོག་མ་
མེད་པའི་འཁྲུལ་སྣང་གི་ལས་ཀྱི་རྒྱུ་བ་བཟློག་ནས་རང་བྱུང་གི་ཡེ་ཤེས་ཀྱིས་འགྲོ་བ་དང༌། རང་བྱུང་གི་ཡེ་ཤེས་མ་ཡིན་པས་འགྲོ་བ་ལ་ཞག་དང་བསྐལ་པའི་ཁྱད་པར་ཡོད་དོ། །ངས་
ད་ལྟ་དབང་པོ་དྲུག་གི་གསལ་ཞིང་དྭངས་པའི་རྩ་བ་ལོངས་སྤྱོད་བྱེད་དང་སྤྱད་བྱའི་ཚད་དང་གྲངས་ཚང་ཞིང་རྒྱས་པར་གསུངས་པ་ནི། འདི་ལྟར་རོ། །ཁྱོད་རང་ཉིད་ཀྱི་འདོད་པས་གང་
ནས་འཇུག་པའི་སྒོ་ཚོལ་ཅིག་དང༌། ངས་གསལ་བར་བཤད་དེ་ཁྱོད་མངོན་པར་གཞུག་གོ །ཕྱོགས་བཅུའི་དེ་བཞིན་གཤེགས་པ་རྣམས་ཀྱང་ཁམས་བཅོ་བརྒྱད་ལས་གང་ཡང་
རུང་བ་གཅིག་གི་སྟེང་ནས་སྦྱངས་ཏེ་ཐམས་ཅད་མཚུངས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པས། དེ་དག་ལ་དམན་མཆོག་མེད་དོ། །ཁྱོད་ཉིད་བློ་དམན་པས་

66-1-465b

དེའི་ནང་གི་རང་བྱུང་གི་ཡེ་ཤེས་ལ་དབང་ཐོབ་པར་མི་ནུས་པའི་ཕྱིར་ངས་ཁྱོད་ལ་གསལ་བར་བཤད་ནས་ཁྱོད་ཟབ་མོའི་ལམ་གཅིག་པུར་བཙུད་དོ། །མི་བསླུ་བའི་གནས་གཅིག་ཏུ་ཞུགས་
ན༑ དབང་པོ་དྲུག་གི་ཤེས་པ་དེ་དག་སྐད་ཅིག་ལ་རྣམ་པར་དག་པར་འགྱུར་རོ། །ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། ཇི་ལྟར་ན། རྒྱུན་ལས་ལྡོག་
པའི་ལམ་ཟབ་མོ་གཅིག་པུར་ཞུགས་ན་དེ་མ་ཐག་ཏུ་དབང་པོ་དྲུག་རྣམ་པར་དག་པའི་རང་བཞིན་དུ་འགྱུར་བ་ཡིན། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་ད་ལྟ་རྒྱུན་
དུ་ཞུགས་པའི་འབྲས་བུ་ཐོབ་ནས་ཁམས་གསུམ་གྱི་མཐོང་སྤང་རྟོག་པ་ཟད་ཀྱང་དབང་པོ་ལ་གནས་པའི་ཐོག་མ་མེད་པའི་འཁྲུལ་པའི་བག་ཆགས་མ་རྟོགས་པས་བག་ཆགས་དེ་སྦྱངས་
པས་གདོད་འགག་པར་འགྱུར་བ་ཡིན་ན། དེའི་ནང་དུ་སྐྱེ་བ་དང་གནས་པ་དང་འགྱུར་བ་དང་འགག་པའི་ཆ་དང་གྲངས་དག་ཡོད་པ་ལ་ལྟ་ཅི་སྨོས། ཁྱོད་ད་ལྟ་ལྟོས་ཤིག །དབང་པོ་དྲུག་
བོ་གཅིག་ཡིན་ནམ། དྲུག་ཡིན། ཀུན་དགའ་བོ། གལ་ཏེ་གཅིག་ཡིན་ན། རྣ་བས་ཅིའི་ཕྱིར་མི་མཐོང༌། མིག་གིས་ཅིའི་ཕྱིར་མི་ཐོས། མགོས་ཅིའི་ཕྱིར་མི་འགྲོ། རྐང་པས་ཅིའི་ཕྱིར་མི་
སྨྲ༑ གལ་ཏེ་དབང་པོ་དྲུག་ཐ་དང་པ་དྲུག་ཡིན་ན། ད་ལྟ་ཡང་འདུས་པ་འདིའི་ནང་དུ་ངས་ཁྱོད་ལ་ཆོས་ཟབ་མོ་གསལ་བར་བཤད་ན། ཁྱོད་ཀྱི་དབང་པོ་དྲུག་བོ་གང་གིས་ལེན་པར་བྱེད།

66-1-466a

ཀུན་དགའ་བོས་གསོལ་པ། བདག་གིས་རྣ་བས་ཐོས་པར་བྱེད་ལགས་སོ། །བཅོམ་ལྡན་འདས་ཀྱིས་བཀའ་སྩལ་པ། ཁྱོད་ཀྱི་རྣ་བས་ཐོས་ན། ལུས་དང་
ཁ་ལ་ལྟོས་ཅི་དགོས་ཀྱང་ཁས་དོན་འདྲི་ཞིང་ལུས་ཀྱིས་གུས་པས་ལེན་པར་བྱེད་དོ། །དེའི་ཕྱིར་འདི་ལ་གཅིག་ཉིད་མ་ཡིན་གྱི་དྲུག་ལ་ལྟོས་ལ། དྲུག་མ་ཡིན་གྱི་གཅིག་ཉིད་དོ། །མཐར་
ཐུག་ནི༑ ཁྱོད་ཀྱི་དབང་པོ་དག་གཅིག་དང་དྲུག་མ་ཡིན་པར་ཤེས་པར་བྱའོ། །ཀུན་དགའ་བོ། དབང་པོ་དེ་དག་གཅིག་མ་ཡིན། དྲུག་མ་ཡིན། ཐོག་མ་མེད་པ་ནས་ལོག་པར་འཁྱམས་
ཤིང་རྨོངས་པས་རང་བཞིན་རྣམ་པར་དག་པ་ལས་གཅིག་དང་དྲུག་ཅེས་པའི་དོན་འདི་ཁྱོད་ཀྱིས་ཤེས་པར་རིགས་སོ། །ཁྱོད་རྒྱུན་ཞུགས་ཡིན་པའི་ཕྱིར་དྲུག་པོ་འདི་ཟད་ན་ཡང་གཅིག་
ཉིད་མ་སྤངས། ད་ལྟར་ཡང་ནམ་མཁའ་སྟོང་པ་དང་སྣོད་ཀྱི་དངོས་པོ་འདྲེས་པས་སྣོད་ཀྱི་གཟུགས་ཐ་དད་པའི་དབང་གིས་སྟོང་པ་ཡང་ཐ་དད་པ་ཞེས་བྱའོ། །སྣོད་ཀྱི་དངོས་པོ་བསལ་ནས་
སྟོང་པ་ལ་བ་ལྟས་ན་སྟོང་པ་གཅིག་ཉིད་དོ། །ནམ་མཁའ་སྟོང་པ་ཁྱོད་ཀྱི་རང་དབང་དུ་ཐ་དད་དང་ཐ་མི་དད་དུ་འབྱེད་པར་མི་ནུས་པ་ལ་ཡང་གཅིག་གམ་གཅིག་མ་ཡིན་པ་ཞེས་བརྗོད་དུ་མེད་པ་ལྟ་ཅི་སྨོས།
ཁྱོད་ཀྱི་ལོངས་སྤྱོད་བྱེད་དབང་པོ་དྲུག་གསལ་བར་ཤེས་པ་ཡང་དེ་བཞིན་ནོ། །སྣང་བ་དང་མུན་པ་གཉིས་ཀྱི་གཟུགས་ཕན་ཚུན་དུ་རྣམ་པ་གསལ་བ་ལས་རྨད་དུ་བྱུང་བའི་རང་བཞིན་

66-1-466b

དེར་དྭངས་རྐྱེན་ལས་མཐོང་བ་གསལ་བར་འགྱུར་རོ། །མཐོང་བའི་རང་བཞིན་གཟུགས་ལ་གཏད་པ་ལས་གཟུགས་མཐོང་ཞིང་དབང་པོར་འགྱུར་རོ། །དབང་པོའི་རང་བཞིན་རྣམ་པར་
དག་པའི་འབྱུང་བ་ཆེན་པོ་བཞི་ལ་བརྟེན་ནས་མིག་གི་དངོས་པོ་ཞེས་བྱའོ། །རྒུན་འབྲུམ་ལྟ་བུ་དབང་ཡུལ་གཞན་བཞིའི་དབང་གིས་གཟུགས་ལ་འཇུག་གོ །གཡོ་བ་དང་མི་གཡོ་བ་
རྣམ་པ་གཉིས་ཕན་ཚུན་དུ་འཕྲད་པ་ལས་རྨད་དུ་བྱུང་བའི་རང་བཞིན་དེར་དྭངས་རྐྱེན་ལས་ཐོས་པ་གསལ་བར་འགྱུར་རོ། །ཐོས་པའི་རང་བཞིན་སྒྲ་ལ་གཏད་པ་ལས་དབང་པོར་འགྱུར་རོ། །
དབང་པོའི་རང་བཞིན་རྣམ་པར་དག་པའི་འབྱུང་བ་ཆེན་པོ་བཞི་ལ་བརྟེན་ནས་རྣ་བའི་དངོས་པོ་ཞེས་བྱའོ། །ལོ་མ་གསར་པ་འཁྲིལ་བ་ལྟ་བུ་དབང་པོ་ཡུལ་གཞན་བཞིའི་དབང་གིས་སྒྲ་ལ་
འཇུག་གོ །འབྱེད་པ་དང་འགག་པ་རྣམ་པ་གཉིས་ཕན་ཚུན་དུ་འཕྲད་པ་ལས་རྨད་དུ་བྱུང་བའི་རང་བཞིན་དེར་དྭངས་རྐྱེན་ལས་སྣོམ་པ་གསལ་བར་འགྱུར་རོ། །སྣོམ་པའི་རང་བཞིན་དྲི་ལ་
གཏད་པ་ལས་དབང་པོར་འགྱུར་རོ། །དབང་པོའི་རང་བཞིན་རྣམ་པར་དག་པའི་འབྱུང་བ་ཆེན་པོ་བཞི་ལ་བརྟེན་ནས་སྣའི་དངོས་པོ་ཞེས་བྱའོ། །སྡེར་མོ་གཉིས་ཐུར་དུ་གཤིབས་པ་ལྟ་
བུ་དབང་པོ་ཡུལ་གཞན་བཞིའི་དབང་གིས་དྲི་ལ་འཇུག་གོ །རོ་མི་བྲོ་བ་དང་རོ་བྲོ་བ་རྣམ་པ་གཉིས་ཕན་ཚུན་དུ་འཕྲད་པ་ལས་རྨད་དུ་བྱུང་བའི་རང་བཞིན་དེར་དྭངས་རྐྱེན་ལས་རོ་བྲོ་བ་གསལ་

66-1-467a

བར་འགྱུར་རོ། །རོ་བྲོ་བའི་རང་བཞིན་རོ་ལ་གཏད་པ་ལས་དབང་པོར་འགྱུར་རོ། །དབང་པོའི་རང་བཞིན་རྣམ་པར་དག་པའི་འབྱུང་བ་ཆེན་པོ་བཞི་ལ་
བརྟེན་ནས་ལྕེའི་དངོས་པོ་ཞེས་བྱའོ། །ཟླ་བ་ཕྱེད་པ་ལྟ་བུ་དབང་པོ་ཡུལ་གཞན་བཞིའི་དབང་གིས་རོ་ལ་འཇུག་གོ །རེག་པ་དང་འབྲལ་བ་རྣམ་པ་གཉིས་ཕན་ཚུན་དུ་འཕྲད་པ་ལས་
རྨད་དུ་བྱུང་བའི་རང་བཞིན་དེར་དྭངས་རྐྱེན་ལས་རེག་པ་གསལ་བར་འགྱུར་རོ། །རེག་པའི་རང་བཞིན་རེག་བྱ་ལ་གཏད་པ་ལས་དབང་པོར་འགྱུར་རོ། །དབང་པོའི་རང་བཞིན་རྣམ་པར་
དག་པའི་འབྱུང་བ་ཆེན་པོ་བཞི་ལ་བརྟེན་ནས་ལུས་ཀྱི་དངོས་པོ་ཞེས་བྱའོ། །ཟོམ་རྔ་ལྟ་བུ་དབང་པོ་ཡུལ་གཞན་བཞིའི་དབང་གིས་རེག་བྱ་ལ་འཇུག་གོ །སྐྱེ་བ་དང་འགག་པ་རྣམ་པ་
གཉིས་ཕན་ཚུན་དུ་བསྟུད་པ་ལས་རྨད་དུ་བྱུང་བའི་རང་བཞིན་དེར་དྭངས་རྐྱེན་ལས་ཡིད་གསལ་བར་འགྱུར་རོ། །ཡིད་ཀྱི་རང་བཞིན་ཆོས་ལ་གཏད་པ་ལས་ཆོས་ཉེ་བར་བསྡུས་ནས་
དབང་པོར་འགྱུར་རོ། །དབང་པོའི་རང་བཞིན་རྣམ་པར་དག་པའི་འབྱུང་པ་ཆེན་པོ་བཞི་ལ་བརྟེན་ནས་སེམས་པའི་ཡིད་ཅེས་བྱའོ། །ཁྱིམ་དབེན་པའི་ནང་དུ་བལྟས་པ་ལྟ་བུ་དབང་
པོ་ཡུལ་གཞན་བཞིའི་དབང་གིས་ཆོས་ལ་འཇུག་གོ །ཀུན་དགའ་བོ། དབང་བོ་དྲུག་པོ་འདི་གསལ་ཞིང་རིག་པ་མ་རིག་པས་བསླད་པ་ལས་གསལ་བའི་རང་བཞིན་སྒྲིབ་སྟེ་ཡུལ་

66-1-467b

རྫུན་པ་ལ་ཕྱོགས་པ་ལས་སྤྲོས་པ་འབྱུང་ངོ༌། །དེའི་ཕྱིར་དེ་ལྟ་ཁྱོད་སྣང་མུན་དང་བྲལ་ན་མཐོང་བའི་དངོས་པོ་མེད་པར་འགྱུར་རོ། །གཡོ་མི་གཡོ་དང་བྲལ་ན་ཐོས་པའི་དངོས་པོ་མེད་པར་འགྱུར་
འབྱེད་འགག་དང་བྲལ་ན་སྣོམ་པའི་དངོས་པོ་མེད་པར་འགྱུར། རོ་བྲོ་མི་བྲོ་མེད་ན་མྱོང་བའི་དངོས་པོ་མེད་པར་འགྱུར། འབྲལ་རེག་མེད་ན་རེག་པའི་དངོས་པོ་མེད་པར་འགྱུར། སྐྱེ་འགག་མེད་
ན་འདུ་ཤེས་པ་གང་ལ་བརྟེན། ཁྱོད་གཡོ་མི་གཡོ་དང༌། འབྲལ་རེག་དང༌། རོ་བྲོ་མི་བྲོ་དང༌། འབྱེད་འགག་དང༌། སྐྱེ་འགག་དང༌། སྣང་མུན་ལ་སོགས་པ་རྣམ་པ་བཅུ་གཉིས་ཀྱི་དངོས་པོའི་
གཟུགས་ཀྱི་དབང་དུ་མི་གཏོང་བར་དབང་པོ་གང་ཡང་རུང་བ་གཅིག་གསལ་ན། འཁྲུལ་བའི་སྣང་བ་དང་བྲལ་ནས་མ་རིག་པ་བཅོམ། དེ་མ་ཐག་ཏུ་སླར་ཡང་གདོད་མའི་སེམས་གསལ་རིག་གསལ་
བར་འགྱུར་རོ། །གསལ་རིག་གི་རང་བཞིན་གསལ་བས་ཡུལ་ལྔའི་བག་ཆགས་དག་པའི་མཐུས་དྲི་མ་ཐམས་ཅད་དག་ནས་མདུན་གྱི་ཡུལ་ལམ་ལྟོས་པར་ཤེས་པ་མཐོང་བ་འབྱུང་བར་
འགྱུར། འདི་ལ་གསལ་རིག་དབང་པོའི་དབང་གིས་མི་འགྲོ་ཡང་དབང་པོའི་རྐྱེན་གྱིས་གསལ་རིག་མངོན་དུ་འགྱུར་རོ། །འདི་ནས་དབང་པོ་དྲུག་ཡུལ་ཕན་ཚུན་ལ་དབྱེ་བ་མེད་པར་ལོངས་
སྤྱོད་པར་ནུས་སོ། །ཀུན་དགའ་བོ། ཁྱོད་ཀྱིས་མི་ཤེས་སམ། ད་ལྟ་འདུས་པ་འདིའི་ནང་དུ་མ་འགག་པ་མིག་མེད་ཀྱང་གཟུགས་མཐོང༌། ཀླུའི་རྒྱལ་པོ་ཉེ་དགའ་རྣ་བ་མེད་ཀྱང་སྒྲ་ཐོས།

66-1-468a

གངྒཱའི་ལྷ་མོ་སྣ་མེད་ཀྱང་དྲི་ཚོར། བ་གླང་བདག་ལྕེ་རྣམ་པ་གཞན་དུ་ཡོད་ཀྱང་རོ་མྱོང༌། ལྷ་ཤཱུ་ནྱ་ཏ་ལུས་མེད་ཀྱང་རེག་བྱ་ཚོར་ཞིང་སངས་རྒྱས་ཀྱི་འོད་
ཀྱིས་སྣང་བར་གྱུར་ཏེ་སྐད་ཅིག་ལ་མཐོང་བར་འགྱུར་ཡང་རླུང་དང་འདྲ་བའི་ཕྱིར་འོད་དང་བྲལ་མ་ཐག་ལུས་མེད་པར་འགྱུར་རོ། །འགོག་པའི་ཏིང་ངེ་འཛིན་དང་ཞི་བ་ལ་གནས་པའི་
ཉན་ཐོས་རྣམས་ལས་འདུས་པ་འདིའི་ནང་དུ་འོད་སྲུང་ཆེན་པོ་ལྟ་བུ་ཡིད་ཀྱི་དབང་པོ་འགགས་ནས་ཡུན་རིང་དུ་ལོན་ཡང་གསལ་རིག་གིས་གསལ་བར་ཤེས་པ་ནི། རྟོག་ཅིང་སེམས་
པ་མ་ཡིན་ནོ། །ཀུན་དགའ་བོ། ད་ལྟ་ཁྱོད་གལ་ཏེ་དབང་པོ་ཐམས་ཅད་བསལ་ན་ནང་གི་གསལ་རིག་མངོན་དུ་འགྱུར་ཏེ་ཕྱིའི་ཡུལ་དང་སྣོད་ཀྱི་འཇིག་རྟེན་སྣ་ཚོགས་པ་འདི་དག་འགྱུར་
བ་དང་སྐྱེ་བའི་གཟུགས་ཆུ་ཁོལ་མོས་འཁྱགས་པ་བཞུ་བ་ལྟར་སེམས་ཀྱི་སྐད་ཅིག་ལ་གནས་གྱུར་ཏེ་བླ་ན་མེད་པའི་ཡེ་ཤེས་འགྲུབ་པར་འགྱུར་རོ། །ཀུན་དགའ་བོ། ད་ལྟ་ཡང་
འཇིག་རྟེན་གྱི་སྐྱེ་བོ་དག་བལྟ་བྱ་མིག་གིས་མཐོང་ལ་གལ་ཏེ་མྱུར་དུ་བཙུམས་ན་མུན་པའི་གཟུགས་མདུན་དུ་མངོན་པར་འགྱུར། དབང་པོ་དྲུག་པོ་མི་གསལ་ཞིང་མུན་པར་འགྱུར་
ལ་མགོ་ནས་རྐང་པའི་བར་ཡང་འདི་ཉིད་དང་འདྲའོ། །དེས་སྐྱེ་བོ་འགའ་ཞི་ག་ལ་ལགས་པས་ཕྱི་ནས་ཉུག་ན་ཇི་ལྟར་མི་མཐོང་ཡང་མགོ་ནས་རྐང་པའི་བར་དུ་རྣམ་པར་རིག་པ་ཙམ་

66-1-468b

དུ་འདྲའོ། །མཐོང་བ་སྣང་བ་ལས་བྱུང་བ་ཡིན་ན་མུན་པ་ལ་མི་མཐོང་བར་འགྱུར། སྣང་བ་ལ་མི་བརྟེན་པར་རང་བྱུང་བ་ཡིན་ན་མུན་པས་གཟུགས་སྣ་ཚོགས་ལ་རིང་དུ་སྒྲིབ་པར་མི་
ནུས་པའི་ཕྱིར་དབང་པོ་དང་ཡུལ་དག་པས་གསལ་རིག་ཇི་ལྟར་རྨད་དུ་བྱུང་བའི་རང་བཞིན་དུ་འགྲུབ་པར་མི་འགྱུར། ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་
འདས༑ ད་ལྟ་ཡང་བཅོམ་ལྡན་འདས་ཀྱིས་བཀའ་སྩལ་པ་ལྟར་ཐོག་མའི་རྣམ་པར་རིག་པའི་སེམས་ཀྱི་རྒྱུན་ཚོལ་ན། འབྲས་བུའི་ས་དང་མིང་དང་གྲངས་མཐུན་པ་ཞིག་འབྱུང་རིགས་སོ།།
བཅོམ་ལྡན་འདས། འབྲས་བུའི་ས་ལ་བྱང་ཆུབ་དང་མྱང་འདས་དང་དེ་བཞིན་ཉིད་དང་སངས་རྒྱས་ཀྱི་རང་བཞིན་དང་དྲི་མ་མེད་པའི་ཤེས་པ་དང་དེ་བཞིན་གཤེགས་པའི་སྙིང་པོ་སྟོང་པ་
ཉིད་དང་མེ་ལོང་ལྟ་བུའི་ཡེ་ཤེས་ཏེ་རྣམ་པ་འདི་བདུན་གྱི་མིང་ཐ་དད་ཀྱང་རྣམ་པར་དག་པ་ཡོངས་སུ་རྫོགས་པ་རང་བཞིན་གྱིས་གཏན་དུ་གནས་པ་རིན་པོ་ཆེ་རྡོ་རྗེ་རྒྱལ་པོ་ལྟར་སྲ་ཞིང་བརྟན་
ལ་གཞོམ་དུ་མེད་པའོ། །གལ་ཏེ་འདིའི་མཐོང་བ་དང་སྣང་བ་དང་མུན་པ་དང་གཡོ་བ་དང་མི་གཡོ་བ་དང་ཐོགས་པ་དང་ཐོགས་པ་མེད་པ་དང་བྲལ་ན་གཏན་ནས་རང་བཞིན་མེད་པར་
འགྱུར་རོ། །དཔེར་ན། དྲན་པ་དང་འདྲ་སྟེ། མདུན་གྱི་ཡུལ་དང་བྲལ་ན་ཅི་ཡང་མེད། ཇི་ལྟར་ན་གཏན་ནས་ཆད་པ་དང་འགག་པར་འགྱུར་བའི་རྒྱུ་ཉམས་སུ་བླངས་ནས་དེ་བཞིན་

66-1-469a

གཤེགས་པའི་རྟག་བརྟན་གྱི་འབྲས་བུ་བདུན་འཐོབ་པར་འགྱུར། བཅོམ་ལྡན་འདས། གལ་ཏེ་སྣང་བ་དང་མུན་པ་དང་བྲལ་ན་མཐོང་བ་གཏན་ནས་མེད་པར་
འགྱུར་ཞིང༌། མདུན་གྱི་ཡུལ་མེད་ན་དྲན་རྟོག་གི་རང་བཞིན་རང་གི་ངང་གིས་འགག་གོ །སྔ་ཕྱི་ཕན་ཚུན་དུ་ཞིབ་ཏུ་བརྟག་ཅིང་བཙལ་ན་གདོད་མ་ནས་བདག་གི་སེམས་དང་སེམས་
ལས་བྱུང་བ་ཡང་མེད་ན། འདི་ལ་གང་གིས་རྒྱུ་བྱས་ནས་བླ་ན་མེད་པའི་རིག་པ་ཚོལ་བར་བྱེད། དེ་བཞིན་གཤེགས་པས་ཟབ་ཅིང་ཕྲ་ལ་རྫོགས་ཤིང་དྭངས་པ་བརྟན་པ་ཞེས་བཀའ་
སྩལ་ན༑ ཚིག་འདི་ལས་བརྒལ་ནས་འདས་ན་རྩེད་མོའི་ཚིག་ཏུ་འགྱུར་རོ། །ཇི་ལྟར་དེ་བཞིན་གཤེགས་པའི་བཀའ་ལ་ཡང་དག་པ་ཞེས་བརྗོད། བརྩེ་བ་ཆེན་པོས་བདག་གི་མ་རིག་
པའི་མུན་པ་བསལ་དུ་གསོལ་ཞེས་གསོལ་བ་དང༌། བཅོམ་ལྡན་འདས་ཀྱིས་བཀའ་སྩལ་པ། ཁྱོད་མང་དུ་ཐོས་པ་ལ་བསླབ་ཀྱང་ཟག་པ་ཐམས་ཅད་མ་བསལ་ཞིང་སེམས་ཀྱིས་
ཕྱིན་ཅི་ལོག་གི་རྒྱུ་ཤེས་པ་ཡིན་པ་ལ་ཕྱིན་ཅི་ལོག་མངོན་སུམ་དུ་ཡོད་པ་གཏན་ནས་ངོ་མ་ཤེས་སོ། །ཁྱོད་ཉིད་ཀྱིས་ཞེ་ཐག་པ་ནས་བདེན་པའི་དོན་དུ་ཡིད་ཆེས་སམ། ཇི་ལྟར་ངས་ད་
ལྟ་འཇིག་རྟེན་པའི་དོན་ཕལ་པ་ལ་བརྟེན་ནས་ཁྱོད་ཀྱི་ཐེ་ཚོམ་བསལ་བར་བྱའོ། །ཞེས་བཀའ་སྩལ་ནས་དེ་བཞིན་གཤེགས་པས་སྒྲ་གཅན་འཛིན་ལ་གཎྜི་ལན་གཅིག་བརྡུང་དུ་

66-1-469b

བཅུག་ནས་ཀུན་དགའ་བོ་ལ་དྲིས་པ། ཁྱོད་ཀྱིས་ད་ལྟ་ཐོས་སམ་མ་ཐོས། ཀུན་དགའ་བོ་ལ་སོགས་པའི་འཁོར་འདུས་པ་རྣམས་ཀྱིས་བདག་ཅག་ཐམས་ཅད་ཀྱིས་ཐོས་སོ། །ཞེས་གསོལ་
ཏོ༑ ༑གཎྜིའི་སྒྲ་ཡལ་བ་ན་བཅོམ་ལྡན་འདས་ཀྱིས་ཡང་དྲིས་པ། ད་ལྟ་ཐོས་སམ་མ་ཐོས། ཀུན་དགའ་བོ་ལ་སོགས་པའི་འཁོར་འདུས་པ་རྣམས་ཀྱིས་མ་ཐོས་སོ། །ཞེས་གསོལ་ཏོ། །དེའི་
ཚེ་སྒྲ་གཅན་འཛིན་གྱིས་སླར་ཡང་གཅིག་བརྡུང་བ་དང༌། བཅོམ་ལྡན་འདས་ཀྱིས་ཡང་དྲིས་པ། ཁྱེད་ཅག་གིས་ད་ལྟ་ཐོས་སམ་མ་ཐོས། ཀུན་དགའ་བོ་ལ་སོགས་པ་འཁོར་འདུས་པ་ཐམས་
ཅད་ཀྱིས་ཐོས་སོ། །ཞེས་གསོལ་ཏོ། །བཅོམ་ལྡན་འདས་ཀྱིས་ཀུན་དགའ་བོ་ལ་དྲིས་པ། ཁྱེད་ཅག་གིས་ཇི་ལྟར་ཐོས་ལ་ཇི་ལྟར་མ་ཐོས། ཀུན་དགའ་བོ་ལ་སོགས་པ་འཁོར་འདུས་པ་
ཐམས་ཅད་ཀྱིས་གསོལ་པ། གཎྜིའི་སྒྲ་གྲགས་པ་ན་ཐོས་ལ། བརྡུངས་ནས་རིང་ཞིག་ནས་སྒྲ་ཡལ་བ་ན་གཏན་ནས་མ་ཐོས་སོ། །ཞེས་གསོལ་ཏོ། །དེ་བཞིན་གཤེགས་པས་ཡང་སྒྲ་
གཅན་འཛིན་ལ་བཀའ་སྩལ་ཏེ་གཎྜི་བརྡུང་དུ་བཅུག་ནས་ཀུན་དགའ་བོ་ལ་དྲིས་པ། ཁྱོད་ཀྱིས་སྒྲ་ཡོད་ཅེས་སྨྲའམ། མེད་ཅེས་སྨྲ། ཀུན་དགའ་བོ་ལ་སོགས་པའི་འཁོར་འདུས་པ་
ཐམས་ཅད་ཀྱིས་སྒྲ་ཡོད་ཅེས་གསོལ་ཏོ། །ཡུད་ཙམ་སོང་ནས་སྒྲ་ཡལ་བ་ན་བཅོམ་ལྡན་འདས་ཀྱིས་ཡང་དྲིས་པ། ཁྱེད་ཅག་ད་ལྟ་སྒྲ་ཡོད་ཅེས་སྨྲའམ། མེད་ཅེས་སྨྲ། ཀུན་དགའ་

66-1-470a

བོ་ལ་སོགས་པ་འཁོར་འདུས་པས་སྒྲ་མེད་ཅེས་གསོལ་ཏོ། །ཅུང་ཟད་སོང་ནས་སྒྲ་གཅན་འཛིན་གྱིས་ཡང་གཎྜི་བརྡུང་བ་ན་བཅོམ་ལྡན་འདས་ཀྱིས་སླར་ཡང་
དྲིས་པ། ཁྱེད་ཅག་ད་ལྟ་སྒྲ་ཡོད་ཅེས་སྨྲའམ། མེད་ཅེས་སྨྲ། ཀུན་དགའ་བོ་ལ་སོགས་པ་འཁོར་འདུས་པ་ཐམས་ཅད་ཀྱིས་སྒྲ་ཡོད་ཅེས་གསོལ་ཏོ། །ཡང་བཅོམ་ལྡན་འདས་ཀྱིས་
ཀུན་དགའ་བོ་ལ་དྲིས་པ། ཁྱོད་ཅིའི་ཕྱིར་སྒྲ་ཡོད་ཅེས་སྨྲ་ལ། ཅིའི་ཕྱིར་སྒྲ་མེད་ཅེས་སྨྲ། ཀུན་དགའ་བོ་ལ་སོགས་པ་འཁོར་འདུས་པ་ཐམས་ཅད་ཀྱིས་བཅོམ་ལྡན་འདས་ལ་གསོལ་
པ༑ གཎྜིའི་སྒྲ་གྲགས་པ་ན་སྒྲ་ཡོད་ཅེས་སྨྲ། བརྡུངས་ཏེ་རིང་ཞིག་སོང་ནས་སྒྲ་ཡལ་བ་ན་སྒྲ་མེད་ཅེས་སྨྲའོ། །ཞེས་གསོལ་ཏོ། །བཅོམ་ལྡན་འདས་ཀྱིས་ཀུན་དགའ་བོ་ལ་སོགས་
པ་འཁོར་འདུས་པ་ཐམས་ཅད་ལ་བཀའ་སྩལ་པ། ཁྱེད་ཅག་ད་ལྟ་ཅིའི་ཕྱིར་རང་ཚིག་གིས་རང་ཉིད་འཁྲུལ་པར་བྱེད་ཅིང་སྨྲ། འཁོར་འདུས་པ་ཐམས་ཅད་དང༌། ཀུན་དགའ་བོ་
ལ་སོགས་པས་བཅོམ་ལྡན་འདས་ལ་གསོལ་པ། ད་ལྟ་ཅིའི་ཕྱིར་བདག་ཅག་ཚིག་འཁྲུལ་པར་སྨྲ་ཞེས་བཀའ་སྩལ། བཅོམ་ལྡན་འདས་ཀྱིས་བཀའ་སྩལ་པ། ངས་ཁྱེད་
ཅག་ལ་ཐོས་སམ་ཞེས་དྲིས་པ་ལ་ཁྱེད་ཅག་ཐམས་ཅད་ཐོས་སོ། །ཞེས་སྨྲ། ཡང་ཁྱེད་ཅག་ལ་སྒྲ་ཡོད་དམ་ཞེས་དྲིས་པ་ལ་ཁྱེད་ཅག་ཐམས་ཅད་སྒྲ་ཡོད་ཅེས་སྨྲ། ཐོས་སོ་

66-1-470b

སྒྲ་ཡོད་ཅེས་པ་ལྟར་ན། ལན་གསོལ་བ་ལ་ངེས་པ་མ་མཆིས་པར་སྣང་ཞིང༌། འདི་ལྟར་ཡིན་བཞིན་དུ་ཅིའི་ཕྱིར་རང་ཚིག་མ་འཁྲུལ་ཞེས་སྨྲ། ཀུན་དགའ་བོ། སྒྲ་ཡལ་ཞིང་མེད་པ་ན་ཁྱེད་
ཅག་མི་ཐོས་ཞེས་སྨྲ་ལ། གལ་ཏེ་ངེས་པར་མི་ཐོས་ན་ཐོས་པས་རང་བཞིན་འགག་མ་ཐག་ཏུ་ཤིང་སྐམ་དང་འདྲ་བར་འགྱུར་རོ། །སླར་ཡང་གཎྜིའི་སྒྲ་གྲགས་ན། ཁྱེད་ཅག་གིས་ཇི་ལྟར་
ཤེས༑ ཡོད་པར་ཤེས་པ་དང༌། མེད་པར་ཤེས་པ་ཡུལ་སྒྲ་ཉིད་ལས་ཡིན་ལ། གློ་བུར་དུ་མེད་པར་གྱུར་པ་དང༌། གློ་བུར་དུ་ཡོད་པར་གྱུར་པ་ཐོས་པའི་རང་བཞིན་དེ་ཅིའི་ཕྱིར་ཁྱེད་ཅག་
གིས་ཡོད་ཅེས་པ་དང༌། མེད་ཅེས་པའི་དབང་དུ་འགྱུར། ཐོས་པ་མེད་ཅེ་ན། མེད་པ་ཤེས་པ་པོ་སུ་ཞིག་ཡིན། དེའི་ཕྱིར་ཀུན་དགའ་བོ། སྒྲ་དེ་ཐོས་པ་ཉིད་ལས་བྱུང་བ་ཡིན་ན། རང་ཉིད་
སྐྱེས་པ་དང་འགག་པ་ཡོད་པར་འགྱུར་ལ། ཁྱེད་ཅག་གིས་ཐོས་པའི་ཕྱིར་གདོད་སྒྲ་སྐྱེས་པ་དང་འགག་པར་གྱུར་ནས་ཁྱེད་ཅག་གི་ཐོས་པའི་རང་བཞིན་ཡོད་པ་དང༌། མེད་པ་ལ་ཐུག་པ་
ནི༑ མ་ཡིན་ནོ། །ཁྱོད་ཕྱིར་ཞིང་ཕྱིན་ཅི་ལོག་གི་བློས་སྒྲ་ལ་རྨོངས་ནས་ཐོས་བཙམ་ཞིག་གི་མཚན་མར་བཟུང་ནས་འཁོར་ཞིང་འཁྱམས་ཏེ་རྟག་པ་ལ་ཆད་པར་འཛིན་པ་ལ་སྨད་པའི་
གནས་ཅི་ཡོད། ཇི་ལྟར་ཡང་གཡོ་མི་གཡོ་དང༌། ཐོགས་བཅས་ཐོགས་མེད་དང༌། འབྱེད་པ་དང་སྟོང་པ་སོགས་ཐམས་ཅད་དང་བྲལ་ནས་ཐོས་པ་ལ་རང་བཞིན་མེད་ཅེས་སྨྲ་བར་མི་

66-1-471a

རིགས་སོ། །དཔེར་ན། མི་གཉིད་འཐུག་པོ་ཅན་དང་འདྲ་སྟེ། ཁྲིའི་སྟེང་དུ་གཉིད་ཀྱིས་ལོག་པ་ལ་ཁྱིམ་དེར་སྐྱེ་བོ་འགའ་ཞིག་གིས་སྤྲུགས་པ་དང་འབྲུ་གཏུན་
ཏུ་བརྡུང་བ་ན་མི་དེའི་རྨི་ལམ་དུ་སྤྲུག་པ་དང་བརྡུང་བའི་སྒྲ་ཐོས་ནས་གཞན་ཞིག་ཡིན་སྙམ་དུ་འོང་སྟེ་རྔ་བརྡུང་བའམ། འོན་ཏེ་གཎྜི་བརྡུང་ངམ་སྙམ་ནས་རྨི་ལམ་ལ་གཎྜི་ལས་ཤིང་
དང་རྡོ་ལྟར་སྒྲ་གྲག་གོ །ཞེས་གློ་བུར་དུ་ཡར་ནས་སད་པའི་ཚེ་བརྡུང་བའི་སྒྲ་ཡིན་པར་ངེས་ནས་ནང་མི་ལ་སྨྲས་པ། ང་གཉིད་ལོག་པའི་སྐབས་སྒྲ་འདི་རྔའི་སྒྲ་སྙམ་དུ་འཁྲུལ་ལོ། །ཞེས་
སྨྲས་སོ༑ ༑ཀུན་དགའ་བོ། མི་འདིའི་རྨི་ལམ་གལ་ཏེ་གཡོ་མི་གཡོ་དང༌། འབྱེད་འགག་དང༌། ཐོགས་བཅས་ཐོགས་མེད་བསམ་པའི་གནས་ཡོད་དམ། དེ་ཇི་ལྟར་གཉིད་ལོག་ཀྱང་
ཐོས་པའི་རང་བཞིན་ཉམས་པར་མི་འགྱུར་རོ། །ཁྱོད་ཤི་ནས་སྲོག་འགག་ན་ཡང་རང་བཞིན་འདི་ཅིའི་ཕྱིར་ཁྱོད་དང་ལྷན་ཅིག་ཞིག་ནས་འགག་པར་འགྱུར། སེམས་ཅན་ཐམས་ཅད་
ཐོག་མ་མེད་པ་ནས་ད་ལྟའི་བར་དུ་གཟུགས་སྒྲ་དང་མ་བྲལ་བར་རྟོག་པ་ཐམས་ཅད་འཁོར་མར་བརྒྱུད་ནས་སོ་སོར་འབྱེད་པར་མི་ནུས་སོ། །རང་བཞིན་རྣམ་དག་རྨད་དུ་བྱུང་བ་
གཏན་དུ་གནས་པ་ལ་རྟག་པའི་གནས་ཀྱི་རྗེས་སུ་མི་འབྲང་ངོ༌། །སྐྱེ་འགག་གི་དབང་གིས་རྗེས་སུ་འབྲང་བཞིན་པའི་ཕྱིར་དེ་ལས་རིམ་པ་རིམ་པར་བགོས་པའི་བག་ཆགས་ཀྱིས་འགྱུར་

66-1-471b

ནས་འཁོར་རོ། །གལ་ཏེ་སྐྱེ་འགག་སྤངས་ནས་རྟག་ཏུ་བདེན་པ་ཉིད་ལ་གཞོལ་ན། གསལ་རིག་མངོན་སུམ་དུ་གྱུར་ཏེ་དབང་པོའི་ཡུལ་ཅན་གྱི་ཤེས་རིག་ཡུད་ཙམ་ཞིག་འགག་པར་
འགྱུར་རོ། །འདུ་ཤེས་ཀྱི་གཟུགས་ལ་ཡུལ་ཞེས་བྱའོ། །རྣམ་པར་ཤེས་པའི་མ་རིག་པ་ལ་དྲི་མ་ཞེས་བྱའོ། །འདི་གཉིས་དང་རབ་ཏུ་བྲལ་ན། དེ་མ་ཐག་ཏུ་ཁྱོད་ཀྱི་ཆོས་ཀྱི་མི་རྡུལ་དང་
བྲལ་བར་འགྱུར་རོ། །འདི་ལ་བླ་ན་མེད་པའི་གསལ་རིག་གི་རྣམ་པར་ཤེས་པ་མི་འགྲུབ་པའི་ཚུལ་ཡོད་དམ། །དེ་བཞིན་གཤེགས་པའི་གསང་བསྒྲུབ་པའི་དོན་
མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་ལྔ་
བ༑ ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། དེ་བཞིན་གཤེགས་པས་དོན་དེ་ཉིད་ཇི་ལྟར་བཤད་ཀྱང་ད་ལྟ་འཇིག་རྟེན་པ་དག་མདུད་པ་འགྲོལ་བ་
ལ་བལྟས་ན། གལ་ཏེ་དེས་མདུད་པ་དེ་ཐོག་མར་ཇི་ལྟར་མདུད་པའི་ཚུལ་མ་ཤེས་ན། མི་དེས་ཇི་ལྟར་བྱས་ཀྱང་འགྲོལ་མི་ནུས་སྙམ་དུ་བདག་སེམས་ལགས་ཏེ། བཅོམ་ལྡན་འདས་
བདག་དང་འཁོར་འདུས་པའི་ཉན་ཐོས་སློབ་པ་དག་ཀྱང་དེ་བཞིན་ནོ། །ཐོག་མ་མེད་པ་ནས་ད་ལྟའི་བར་དུ་ཀུན་ཏུ་རྨོངས་པ་ཐམས་ཅད་དང་ལྷན་ཅིག་སྐྱེ་ཞིང་འགག་བཞིན་པ་ཡིན་པ་ལ།

66-1-472a

འདི་ལྟ་བུའི་མང་དུ་ཐོས་པའི་དགེ་བའི་རྩ་བ་ཐོབ་པ་ན་རབ་ཏུ་བྱུང་བ་ཞེས་བྱ་སྟེ། ཉིན་རེས་བར་དུ་ཆོད་པའི་རིམས་ལྡང་དུབ་པའི་ནད་ཀྱིས་བཏབ་པ་དང་འདྲ།
སྙིང་རྗེ་ཆེན་པོས་བདག་ཅག་འདམ་དུ་བྱིང་བ་རྣམས་ལ་ཐུགས་རྗེས་གཟིགས་ནས་ད་ལྟ་བདག་ཅག་གི་ལུས་སེམས་གཉིས་ཇི་ལྟར་བཅིངས་པ་དང་གང་ནས་བཀྲོལ་བ་བསྟན་ནས་
སླད་མའི་སེམས་ཅན་སྡུག་བསྔལ་བ་རྣམས་འཁོར་བར་འཁོར་བ་ལས་གྲོལ་ཏེ་སྲིད་པ་གསུམ་དུ་མི་ལྟུང་བར་མཛད་དུ་གསོལ་ཞེས་གསོལ་པ་དང༌། དགེ་འདུན་འདུས་པ་ཐམས་
ཅད་ཡན་ལག་ལྔ་ས་ལ་གཏུགས་ཏེ་མིག་ནས་མཆི་མ་འཁྲུག་བཞིན་དུ་སྙིང་ནས་གུས་པས་དེ་བཞིན་གཤེགས་པའི་བླ་ན་མེད་པའི་ལེགས་པར་བཤད་པ་ནོད་ཅིང་འདུག་གོ །དེའི་
ཆེ་བཅོམ་ལྡན་འདས་ཀྱིས་ཀུན་དགའ་བོ་དང་འཁོར་འདུས་པའི་སློབ་པ་རྣམས་ལ་བརྩེ་བས་བསྐྱངས་ཏེ། ཡང་སླད་མའི་སེམས་ཅན་ཐམས་ཅད་ཀྱི་དོན་དུ་འཇིག་རྟེན་ལས་འདའ་
བའི་རྒྱུ་དང་ཕྱི་རབས་ཀྱི་མིག་ཏུ་བྱའོ། །ཞེས་ཛམྦུ་ཆུ་བོའི་གསེར་ལྟ་བུའི་ཕྱག་གིས་ཀུན་དགའ་བོའི་མགོ་ལ་བྱུག་པ་མཛད་དོ། །དེའི་ཚེ་ཕྱོགས་བཅུའི་སངས་རྒྱས་ཀྱི་འཇིག་རྟེན་
གྱི་ཁམས་རྣམས་དྲུག་ཏུ་འུར་ཞིང་གཡོས་སོ། །རྡུལ་སྙེད་ཀྱི་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་རང་རང་གི་གཙུག་ཏོར་གྱི་ནོར་བུ་ལས་འོད་

66-1-472b

ཟེར་འཕྲོས་ཏེ། འོད་ཟེར་དེ་དག་དུས་གཅིག་ཏུ་འཇིག་རྟེན་སོ་སོ་ནས་རྒྱལ་བུ་རྒྱལ་བྱེད་ཀྱི་ཚལ་དུ་འོངས་ནས་དེ་བཞིན་གཤེགས་པའི་གཙུག་ཏོར་ལ་ཐིམ་པས་འཁོར་འདུས་པ་དེ་དག་སྔར་མ་
མཐོང་བའི་ངོ་མཚར་བ་གསར་དུ་མཐོང་ངོ༌། །དེ་ནས་ཀུན་དགའ་བོ་དང༌། འཁོར་འདུས་པ་དེ་དག་ཐམས་ཅད་ཀྱིས་ཐོས་པར་ཕྱོགས་བཅུའི་རྡུལ་སྙེད་ཀྱི་དེ་བཞིན་གཤེགས་པ་ཐམས་ཅད་
ཀྱིས་དབྱངས་གཅིག་གིས་ཀུན་དགའ་བོ་ལ་བཀའ་སྩལ་པ། ཀུན་དགའ་བོ། ཤིན་ཏུ་ལེགས་སོ། །ཀུན་ཏུ་རྨོངས་པ་དང་ལྷན་ཅིག་ཏུ་སྐྱེ་བཞིན་པར་སྐྱེ་ཞིང་འགག་པའི་འཁོར་བར་འཁོར་
བའི་འཆིང་བའི་རྩ་བ་ཤེས་པར་འདོད་ན། ཁྱོད་ཀྱི་དབང་པོ་དྲུག་ཉིད་ལས་དངོས་པོ་གཞན་གཏན་ནས་མེད་དོ། །ཡང་ཁྱེད་བླ་ན་མེད་པའི་བྱང་ཆུབ་ཀྱི་ལམ་གྱིས་མྱུར་དུ་ཞི་བདེའི་རྣམ་
པར་གྲོལ་བ་ལ་བཀོད་ནས་མི་འགྱུར་བའི་ཞི་བ་དམ་པ་རྟག་པའི་ཚུལ་ཤེས་པར་འདོད་ན། ཡང་ཁྱོད་ཀྱི་དབང་པོ་དྲུག་པོ་ཉིད་ཡིན་གྱི། དངོས་པོ་གཞན་གཏན་མ་ཡིན་ནོ། །ཞེས་བཀའ་སྩལ་
ཏོ༑ ༑ཀུན་དགའ་བོས་ཇི་ལྟར་ཆོས་ཀྱི་དབྱིངས་འདི་ལྟ་བུ་ཐོས་ཀྱང་གསལ་བར་ཁོང་དུ་མ་ཆུད་པས་ཕྱག་འཚལ་ནས་བཅོམ་ལྡན་འདས་ལ་གསོལ་པ། བདག་སྐྱེ་འགག་གི་འཁོར་
བར་འཁོར་བ་དང༌། རྨད་དུ་བྱུང་བའི་ཞི་བ་དང་བདེ་བ་རྟག་པའི་གནས་ཐོབ་པར་བྱེད་པའི་རྒྱུ་དབང་པོ་དྲུག་ཁོ་ན་ཡིན་གྱི། དངོས་པོ་གཞན་གཏན་མ་ཡིན་ཞེས་བཀའ་སྩལ་པ་ཅི་ལགས།

66-1-473a

བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། དབང་པོ་དང་ཡུལ་རྩ་བ་གཅིག་ཅིང་འཆིང་བ་དང་གྲོལ་བ་གཉིས་ཐ་དད་པ་མེད། རྣམ་པར་ཤེས་
པའི་རང་བཞིན་རྫུན་པ་ནམ་མཁའི་མེ་ཏོག་བཞིན་ནོ། །ཀུན་དགའ་བོ། ཡུལ་ལས་འདུ་ཤེས་འབྱུང་ཞིང་དབང་པོའི་རྐྱེན་གྱིས་རྣམ་པ་སྐྱེའོ། །གཟུགས་དང་མཐོང་བ་ལ་རང་བཞིན་
མེད་ཅིང་ཕན་ཚུན་བརྟེན་ནས་སྐྱེས་པ་འདམ་བུའི་ཁྱིམ་བཞིན་ནོ། །འདིའི་སླད་དུ་ཁྱོད་ཀྱིས་ད་ལྟ་ཤེས་མཐོང་ལ་འདུ་ཤེས་ན་མ་རིག་པའི་རྩ་བར་འགྱུར་ལ། ཤས་མཐོང་ལ་མཐོང་བ་
མེད་ནས་དེ་ཉིད་མྱང་འདས་ཟག་པ་མེད་པའི་ཡང་དག་པའི་གཙང་བར་འགྱུར་བས། དེའི་འདིའི་ནང་དུ་དངོས་པོ་ཇི་ལྟར་ཆུད་པར་འགྱུར། དེའི་ཚེ་བཅོམ་ལྡན་འདས་ཀྱིས་སླར་ཡང་དོན་
འདི་གསལ་བར་བྱ་བའི་ཕྱིར་ཚིགས་སུ་བཅད་པ་བཀའ་སྩལ་ཏོ། །དམ་པའི་དོན་དུ་ངོ་བོས་སྟོང༌། །བརྟེན་ནས་འབྱུང་ཕྱིར་སྒྱུ་མ་བཞིན། །དངོས་པོ་མེད་ཕྱིར་སྐྱེ་འགག་བྲལ། །བདེ་ན་
མེད་ནམ་མཁའི་མེ་ཏོག་བཞིན། །རྫུན་པ་སྨྲ་བས་བདེན་པ་གསལ། །བདེན་དང་རྫུན་པ་གཉིས་ཀ་རྫུན། །བདེན་པ་མ་ཡིན་བདེན་མེད་མིན། །ཇི་ལྟར་ཤེས་དང་ཤེས་བྱར་བརྗོད་
དེ་དག་པར་ནའང་བདེན་མེད་ཕྱིར། །ཕན་ཚུན་བརྟེན་པའི་འདམ་བུ་བཞིན། །བཅིངས་དང་འགྲོལ་བ་རྒྱུ་གཅིག་ཉིད། །སྐྱེ་འཕགས་སོ་སོར་ལམ་ཡོད་མིན། །ཁྱོད་ཀྱིས་ལྟོས་འབྲེལ་

66-1-473b

རང་བཞིན་སོམས། །རང་བཞིན་སྟོང་དང་མི་སྟོང་མིན། །རྨོངས་ཤིང་བསྒྲིབས་པ་མ་རིག་སྟེ། །དེ་ཉིད་སངས་མ་ཐག་ཏུ་གྲོལ། །འཆིང་བ་རིམ་གྱིས་གྲོལ་བ་ཡིས། །དྲུག་པོ་གྲོལ་བས་
གཅིག་ཀྱང་མེད། །དབང་པོ་བཙལ་བས་མངོན་ཤེས་འགྲུབ། །ནང་དོན་ལ་ཞུགས་རྫོགས་སངས་རྒྱས། །ཀུན་གཞིའི་རྣམ་ཤེས་ཟབ་ཅིང་ཕྲ། །ས་བོན་ཆུ་བོའི་རྒྱུན་བཞིན་འབབ། །
བདེན་རྫུན་ལོག་པར་རྟོག་འགྱུར་ཞེས། །རྟག་ཏུ་ངས་ནི་མ་བསྟན་ཏོ། །སེམས་ཀྱིས་སེམས་ཉིད་རྟོགས་པ་ན། །སྒྱུ་མ་མིན་ཡང་སྒྱུ་མའི་ཆོས། །མ་རྟོགས་སྒྱུ་མ་ཡང་ནི་མེད། །སྒྱུ་མ་
མིན་ཡང་མི་སྐྱེ་ན། །སྒྱུ་མའི་ཆོས་རྣམས་ག་ལ་གནས། །འདི་མིང་པད་དཀར་དམ་པ་དང༌། །རྡོ་རྗེ་རྒྱལ་པོ་རྫོགས་སངས་རྒྱས། །སྒྱུ་མ་ལྟ་བུའི་ཏིང་ངེ་འཛིན་ནོ། །ཡུད་ཀྱིས་མི་སློབ་ལམ་
ལས་འདའ། །འདི་ཉིད་དམ་ཆོས་མངོན་པ་ཡིན། །ཕྱོགས་བཅུའི་དེ་བཞིན་གཤེགས་པ་རྣམས་ཀྱི། །ལམ་གཅིག་མྱ་ངན་འདས་པའི་སྒོ། །དེ་ནས་ཀུན་དགའ་བོ་དང་འཁོར་འདུས་པ་ཐམས་
ཅད་དེ་བཞིན་གཤེགས་པས་བླ་ན་མེད་པའི་བརྩེ་བས་རྗེས་སུ་བསྟན་པ་སླར་ཡང་ཚིགས་སུ་བཅད་པ་སྡེབ་ལེགས་ཤིང་སྙན་ལ་དོན་གསལ་བ་ཐོས་པས་བློ་གྲོས་ཀྱི་མིག་གསལ་
པར་ཕྱེ་སྟེ་སྔར་མ་ཐོས་པའི་དོན་ཐོས་སོ། །ཞེས་ངོ་མཚར་དུ་གྱུར་ཏོ། །ཀུན་དགའ་བོས་ཐལ་མོ་སྦྱར་ཏེ་གུས་པས་ཕྱག་འཚལ་ཞིང་བཅོམ་ལྡན་འདས་ལ་གསོལ་པ། བདག་ད་

66-1-474a

ལྟ་སངས་རྒྱས་ཀྱི་འགོག་པ་མེད་པའི་སྙིང་རྗེ་ཆེན་པོའི་མཐུས་རང་བཞིན་རྣམ་པར་དག་ཅིང་རྨད་དུ་བྱུང་བ་རྟག་ཅིང་བདེན་པའི་དོན་ཅན་གྱི་ཆོས་ཀྱི་
ཚིག་ཐོས་ཀྱང་མདུད་པ་དྲུག་པོ་གྲོལ་བས་གཅིག་ཀྱང་མེད་པར་འགྱུར་བ་དང༌། སླར་ཡང་འགྲོལ་བ་དང་མདུད་པའི་རིམ་པ་དག་གི་དོན་ད་དུང་བློར་མ་ཆུད་ལགས་ན། བརྩེ་བ་
ཆེན་པོས་རྗེས་སུ་བསྐྱངས་ཏེ་འཁོར་འདུས་པ་འདི་དང༌། ཡང་ཕྱི་མའི་དུས་ཀྱི་སྐྱེ་བོ་རྣམས་ལ་དགོངས་ཏེ་ཆོས་ཀྱི་དབྱངས་ཀྱིས་བདག་ཅག་གི་དྲི་མ་འཁྲུད་པར་མཛད་དུ་
གསོལ༑ དེའི་ཚེ་དེ་བཞིན་གཤེགས་པས་སེངྒེའི་ཁྲི་ལ་ན་བཟའི་ཆོས་གོས་བླ་འོག་རྣམས་ལེགས་པར་བཅོས་ཤིང་བསྡུས་ཏེ་སྐུ་ལ་ཉེ་བར་བཅར་བའི་རིན་པོ་ཆེ་སྣ་བདུན་གྱི་
སྟེགས་བུ་ལ་ཕྱག་བརྐྱང་ནས་འཐབ་བྲལ་གྱི་ལྷས་ཕུལ་བའི་དར་བླངས་ཏེ་འཁོར་འདུས་པའི་མིག་སྔར་མདུད་པ་གཅིག་པོར་ནས་ཀུན་དགའ་བོ་ལ་བསྟན་ཏེ་བཀའ་སྩལ་པ། འདིའི་
མིང་ཅི༑ ཀུན་དགའ་བ་དང་བཅས་འཁོར་འདུས་པ་རྣམས་ཀྱིས་བཅོམ་ལྡན་འདས་ལ་གསོལ་པ། འདི་ལ་མདུད་པ་ཞེས་བྱ་ལགས། དེ་ནས་དེ་བཞིན་གཤེགས་པས་ལྷའི་
དེར་སླར་ཡང་མདུད་ནས་ཀུན་དགའ་བོ་ལ་འདྲིས་པ། འདིའི་མིང་ཅི། ཀུན་དགའ་བོ་དང་བཅས་འཁོར་འདུས་པ་རྣམས་ཀྱིས་ཡང་བཅོམ་ལྡན་འདས་ལ་གསོལ་པ། འདི་ལ་

66-1-474b

མདུད་པ་ཉིད་ཅེས་བྱ་ལགས། འདི་བཞིན་དུ་རིམ་པས་ལྷའི་དར་ལན་དྲུག་གི་བར་དུ་མདུད་ནས་མདུད་པ་རྣམས་ཕྱག་ཏུ་བསྣམས་ཏེ་ཀུན་དགའ་བོ་ལ་དྲིས་པ། འདི་དག་གི་མིང་
ཅི༑ ཀུན་དགའ་བོ་དང་བཅས་འཁོར་འདུས་པ་ཐམས་ཅད་ཀྱིས་སྔར་ལྟར་འདི་དག་མདུད་པ་ཉིད་དོ། །ཞེས་ལྷན་ཅིག་ཏུ་བཅོམ་ལྡན་འདས་ལ་གསོལ་པ་དང༌། བཅོམ་ལྡན་འདས་
ཀྱིས་ཀུན་དགའ་བ་ལ་བཀའ་སྩལ་པ། ངས་ཐོག་མར་ལྷའི་དར་ལ་མདུད་པ་བོར་བར་ཁྱེད་ཅག་གིས་མདུད་པའོ། །ཞེས་སྨྲས་སོ། །ལྷའི་དར་འདི་ཐོག་པར་གཅིག་ཡིན་པ་ལ་གཉིས་
པ་དང་གསུམ་པ་ལ་ཁྱེད་ཅག་ཅིའི་ཕྱིར་ཡང་མདུད་པ་ཞེས་བརྗོད། ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། རིན་པོ་ཆེ་ལྷའི་དར་འདི་སྣལ་མ་
འཐག་ནས་བསྒྲུབ་པ་ན་ཐོག་མར་དངོས་པོ་གཅིག་ཡིན་ཀྱང་དེ་བཞིན་གཤེགས་པས་མདུད་པ་གཅིག་བོར་ན་གཅིག་ཅེས་བྱ་ལ། གལ་ཏེ་མདུད་པ་བརྒྱ་བོར་ན་ཡང་མཐར་བརྒྱ་ཉིད་
དོ་སྙམ་དུ་སེམས་སོ། །ཡང་འདིར་མདུད་པ་དྲུག་པོར་བ་མཐར་བདུན་དུ་མི་ལོངས་ལྔར་མི་གནས་པས་དེ་བཞིན་གཤེགས་པས་ཅིའི་ཕྱིར་ཐོག་མའི་མདུད་པ་གཅིག་པ་བཙི་ལ་མདུད་
པ་གཉིས་པ་དང་གསུམ་པ་མི་བརྩི་ལགས་སོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ལྷའི་དར་འདི་དོན་དུ་གཅིག་ཉིད་ཡིན་པར་ཁྱོད་ཀྱིས་ཤེས་པ་དེ་བཞིན་ལ།

66-1-475a

ངས་མདུད་པ་དྲུག་པོར་བས་དྲུག་ཅེས་བྱ་བར་གྱུར་ཏོ། །ཁྱོད་ཀྱིས་ཞིབ་ཏུ་དཔྱོད་ལ་ལྟོས་ཤིག །ལྷའི་དར་དངོས་པོ་གཅིག་ཉིད་ལ་མདུད་པའི་དབང་
གིས་དུ་མར་གྱུར་ཏོ། །ཁྱོད་ཇི་སྙམ་དུ་སེམས། ཐོག་མར་བོར་བའི་མདུད་པ་ལ་དང་པོ་ཞེས་བྱ་ལ། དེ་ཞིན་དུ་མདུད་པ་དྲུག་གི་བར་དུ་ཡིན་ན། ངས་ད་ལྟ་མདུད་པ་དྲུག་
པ་ལ་དང་པོ་ཞེས་བརྗོད་ན་རུང་ངམ་ཞེས་བཀའ་སྩལ་པ་ལ། བཅོམ་ལྡན་འདས། མ་ལགས་སོ། །གལ་ཏེ་དྲུག་པ་ཡོད་བཞིན་དུ་དྲུག་པ་འདི་ལ་དང་པོ་ཞེས་བརྗོད་མི་རུང་ངོ༌། །
བདག་ཚེ་རབས་མང་བོར་བློ་བྲོས་ཀྱི་མཐུས་ཇི་ལྟར་དཔྱད་ཀྱང་མདུད་པ་དྲུག་པོ་འདིའི་མིང་གཞན་དུ་བྱེད་པར་མི་ནུས་སོ། །བཅོམ་ལྡན་འདས་ཀྱིས་བཀའ་སྩལ་པ། དེ་
དེ་བཞིན་ནོ། །མདུད་པ་དྲུག་པོ་འདྲ་བ་མིན་ཞིང་རྩ་བའི་རྒྱུ་ལ་ལེགས་པར་བརྟགས་ན། ལྷའི་དར་གཅིག་ལ་མདུད་པ་དྲུག་བོར་བ་ཡིན་ཏེ། ཕན་ཚུན་འཆོལ་ན་གཏན་
དུ་མི་རུང་བའི་ཕྱིར་ཁྱོད་ཀྱི་དབང་པོ་དྲུག་ཀྱང་དེ་བཞིན་ཏེ། གཅིག་ཉིད་ལས་ངེས་པར་དུ་མི་སྐྱེའོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་མདུད་
པ་དྲུག་མི་འདོད་ཅིང་མདུད་པ་གཅིག་བྱ་བར་འདོད་ན་ཇི་ལྟར་བྱེད། ཀུན་དགའ་བོས་གསོལ་པ། གལ་ཏེ་མདུད་པ་དྲུག་ཡོད་ན་ཡོན་མིན་གྱི་རྩོད་པ་ལྡང་ལ་དེ་ལས་

66-1-475b

མདུད་པ་འདི་མདུད་པ་དེ་མ་ཡིན། མདུད་པ་དེ་མདུད་པ་འདི་མ་ཡིན་ཞེས་སྨྲ་པ་དག་འབྱུང་ངོ༌། །དེ་བཞིན་གཤེགས་པས་དེ་རིང་མདུད་པ་ཐམས་ཅད་བཀྲོལ་ནས་མེད་པར་གྱུར་
པ་ན་འདི་དང་དེ་ཞེས་བྱར་མེད་པའི་ཕྱིར་གཅིག་ཅེས་ཀྱང་བྱ་བར་མི་རིགས་པ་ལ་ཇི་ལྟར་ན་དྲུག་ཏུ་འགྱུར། བཅོམ་ལྡན་འདས་ཀྱིས་བཀའ་སྩལ་པ། དྲུག་བཀྲོལ་བ་ན་གཅིག་ཀྱང་
མེད་ཅེས་པ་ནི། འདི་དང་འདྲའོ། །ཁྱོད་ཀྱི་ཐོག་མ་མེད་པ་ནས་སེམས་ཀྱི་རང་བཞིན་རློམ་ཞིང་གཡེངས་པས་འདུ་ཤེས་དང་མཐོང་བ་རྫུན་པ་སྐྱེ་ཞིང༌། སྐྱེས་ནས་མི་འགྱུར་པར་
ཉོན་མོངས་ཏེ་ཡུལ་མངོན་དུ་འགྱུར་རོ། །དཔེར་ན། མིག་འབྲས་ངལ་གྱི་བར་དུ་གཏད་ནས་བལྟས་ན་གསལ་རིག་ལས་རྒྱུ་མེད་པར་ར་རི་འབྱུང་བ་ལྟར་འཇིག་རྟེན་ཐམས་ཅད་
དང་རི་ཀླུང་ས་གཞི་དང་སྐྱེ་འཆི་དང་མྱ་ངན་ལས་འདས་པའི་ཆོས་ཐམས་ཅད་ཀྱང་རློམ་ཞིང་ཉོན་མོ་ངེས་ཏེ་ཕྱིན་ཅི་ལོག་གི་རྣམ་པ་སྐྱེ་བ་ལས་གཞན་མེད་དོ། །ཀུན་དགའ་བོས་
གསོལ་པ། ཉོན་མོངས་པའི་འཁྲུལ་པའི་འདི་མདུད་པ་དང་འདྲ་བ་ལགས་ན། འདི་ཇི་ལྟར་འགྲོལ་ཞིང་སེལ་བར་བྱེད། དེ་བཞིན་གཤེགས་པས་ཕྱག་གིས་ལྷའི་དར་དེ་དེ་
ནས་གཡོན་ཕྱོགས་སུ་དྲངས་ནས་ཀུན་དགའ་བོ་ལ་དྲིས་པ། འདི་འགྲོལ་བ་ཡིན་ནམ་ཞེས་བཀའ་སྩལ་པ་ལ། ཀུན་དགའ་བོས་གསོལ་པ། བཅོམ་ལྡན་འདས། མ་ལགས་

66-1-476a

སོ༑ ༑ཡང་ཕྱོགས་གིས་གཡས་སུ་དྲངས་ནས་སླར་ཡང་ཀུན་དགའ་བོ་ལ་དྲིས་པ། འདི་གྲོལ་བ་ཡིན་ནམ་ཞེས་བཀའ་སྩལ་པ་ལ། ཀུན་དགའ་བོས་
གསོལ་པ། བཅོམ་ལྡན་འདས། མ་ལགས་སོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ངས་ད་ལྟ་ཕྱག་གིས་གཡས་གཡོན་དུ་དྲངས་ཀྱང་མ་གྲོལ་
ན༑ ཁྱོད་ཀྱིས་ཐབས་གང་གིས་འགྲོལ་བར་ནུས། ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། མདུད་པའི་དཀྱིལ་ནས་དཀྲོལ་ནས་དེ་མ་ཐག་
ཏུ་གྲོལ་ནས་སོ་སོར་ཕྱེད་པར་འགྱུར་ལགས་སོ། །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། དེ་དེ་བཞིན་ནོ། །དེ་དེ་བཞིན་ཏེ། གལ་ཏེ་བཀྲོལ་ནས་སེམས་
བར་བྱེད་ན། མདུད་པའི་དཀྱིལ་ནས་རྩོམ་པར་རིགས་སོ། །ཀུན་དགའ་བོ། ངས་སངས་རྒྱས་ཀྱི་ཆོས་རྟེན་ཅིང་འབྲེལ་པ་ལས་འབྱུང་བ་ཡིན་ཞེས་གསུངས་པ་ནི། འཇིག་
རྟེན་གྱི་འཕྲད་པ་དང་ལྟོས་པའི་གཟུགས་རགས་པ་བསྟན་པ་མ་ཡིན། དེ་བཞིན་གཤེགས་པས་འཇིག་རྟེན་དང་འཇིག་རྟེན་ལས་འདས་པའི་ཆོས་གསལ་བར་ཕྱེ་ནས་དེ་བརྟེན་
པའི་རྩ་བའི་རྒྱུ་གང་དང་རྗེས་སུ་འཕྲེལ་ནས་ཇི་ལྟར་འབྱུང་བའི་ཚུལ་ཐམས་ཅད་ཀྱིས་བྱུང་བ་ཤེས་ཞིང༌། དེ་བཞིན་དུ་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ཀྱི་ཕ་

66-1-476b

རོལ་ལ་ཐུག་གི་བར་དུ་ཆར་གྱི་ཐིགས་པ་གཅིག་ཚུན་ཆད་ཀྱི་གྲངས་ཀྱང་ཤེས་སོ། །ད་ལྟ་འདིར་ཐང་ཤིང་དྲང་བ་དང༌། ཤིང་ཚེ་མ་ཅན་འཁྱོག་པ་དང༌། འདབ་ཆགས་བཞད་དཀར་པ་དང༌།
བྱ་རོག་ནག་པྲ་ལ་སོགས་པའི་དངོས་པོ་སྣ་ཚོགས་པའི་ཐོག་མའི་རྒྱུ་ཐམས་ཅད་ཀྱང་ཤེས་སོ། །དེའི་ཕྱིར་ཀུན་དགའ་བོ། ཁྱོད་ཀྱིས་དབང་པོ་དྲུག་ལས་གང་འདོད་པ་ཞིག་བཟུང་ལ་
ལྟོས་ཤིག་གལ་ཏེ་དབང་པོའི་མདུད་པ་བསལ་ན། ཡུལ་དང་གཟུགས་རང་ཉིད་འགགས་ནས་རྫུན་པ་ཐམས་ཅད་ནུབ་ཅིང་བཞི་བར་འགྱུར་བའི་ཕྱིར་བདེན་པ་མི་རྙེད་པའི་ཚུལ་ཡོད་དམ།
ཀུན་དགའ་བོ། ངས་ད་ལྟ་ཁྱོད་ལ་དྲི་བར་བྱའོ། །འཐབ་བྲལ་གྱི་ལྷའི་དར་འདི་ལ་དེ་ལྟ་མདུད་པ་དྲུག་བོར་དུས་གཅིག་ལ་ཐམས་ཅད་འགྲོལ་བར་བྱེད་སྙམ་ན། དེ་ལྟར་ནུས་
སམ་ཞེས་བཀའ་སྩལ་པ་ལ། ཀུན་དགའ་བོས་གསོལ་པ། བཅོམ་ལྡན་འདས། མ་ལགས་ཀྱི། མདུད་པ་འདི་རྣམས་ཐོག་མར་རིམ་གྱིས་མདུད་པའི་ཕྱིར་ད་ལྟའང་རིམ་
གྱིས་བཀྲོལ་བར་རིགས་སོ། །མདུད་པའི་འདི་དྲུག་གཟུགས་འདྲ་ཡང་མཉམ་དུ་མདུད་པ་ཡིན་པའི་ཕྱིར་མདུད་པའི་འགྲོལ་བ་ན་ཇི་ལྟར་གཅིག་ཅར་འགྲོལ་བར་ནུས། བཅོམ་ལྡན་
འདས་ཀྱིས་བཀའ་སྩལ་པ། དབང་པོ་དྲུག་གྲོལ་ཞིང་སེལ་བ་ཡང་དེ་བཞིན་ནོ། །དབང་པོ་འདི་གྲོལ་མ་ཐག་ཏུ་ཐོག་མར་གང་ཟག་གི་སྟོང་པ་ཉིད་རྙེད་ཅིང་སྟོང་པའི་རང་བཞིན་

66-1-477a

ཀུན་ནས་གསལ་བར་འགྱུར་བ་ཆོས་ལས་རྣམ་པར་གྲོལ། ཆོས་ལས་རྣམ་པར་གྲོལ་བས་སྟོང་པ་ཉིད་གཉིས་སུ་འཛིན་པར་མི་འགྱུར་རོ། །འདི་ལ་བྱང་
ཆུབ་སེམས་དཔའི་ཏིང་ངེ་འཛིན་ལས་སྐྱེས་པའི་སྐྱེ་བ་མེད་པའི་བཟོད་པ་ཞེས་བྱའོ། །ཞེས་བཀའ་སྩལ་ཏོ། །དེ་ལྟར་ཀུན་དགའ་བོ་ལ་སོགས་པའི་འཁོར་འདུས་པ་རྣམས་དེ་བཞིན་
གཤེགས་པའི་ཡེ་ཤེས་གསལ་རིག་མངོན་པར་རྫོགས་པར་ཕྱེ་ནས་བསྟན་པའི་བཀའ་དྲིན་གྱིས་ཐེ་ཚོམ་དང་རྨོངས་པ་སངས་པར་གྱུར་ཏོ། །དེ་འཚེ་ཐལ་མོ་སྦྱར་ཞིང་ཞབས་ལ་
ཕྱག་འཚལ་ཏེ་བཅོམ་ལྡན་འདས་ལ་གསོལ་པ། ད་ལྟ་བདག་ཅག་གི་ལུས་སེམས་རྙོག་པ་མེད་ཅིང་ཚད་མེད་པའི་དགའ་བ་དང་ལྡན་པར་གྱུར་ཏོ། །མདུད་པ་དྲུག་གྲོལ་
བས་གཅིག་ཀྱང་མེད་པར་འགྱུར་བའི་དོན་ཇི་ཙམ་དུ་རྟོགས་ལགས་ཀྱང་མངོན་པར་བྱང་ཆུབ་པའི་རྩ་བ་མ་ཤེས་སོ། །བཅོམ་ལྡན་འདས། བདག་ཅག་ལྟ་བུའི་སྐྱེ་བོ་རབ་ཏུ་
འཁྱམས་ནས་བསྐལ་པ་ཇི་སྙེད་ཀྱི་བར་དུ་དཔུང་གཉེན་མེད་པར་དྭ་ཕྲུག་ལྟ་བུར་གྱུར་ནས་ཇི་ཞིག་ལྟར་ཏེ་དེ་བཞིན་གཤེགས་པའི་ཉེད་དུར་གྱུར་ལགས་ཤིང༌། འདི་ཉིད་མས་
བོར་བའི་བྱིས་པ་ཆུང་དུ་བརྩེ་ལྡན་གྱི་མ་ཉིད་དང་འཕྲད་པ་བཞིན་ནོ། །ཡང་འདུས་པ་འདི་དང་འཕྲད་ནས་ལ་མཐོབ་པར་གྱུར་ལ། ཇི་ལྟར་ཐོས་པའི་གསང་བའི་གདམས་ངག་གི་

66-1-477b

དོན་འདི་ཡང་ཐོག་མ་ཉིད་ནས་རང་ལ་ཡོད་པ་རྟོགས་པར་གྱུར་པ་ལགས་ཀྱི། གཞན་དུ་ན་རྩ་བ་ནས་མ་ཐོས་པ་དང་ཁྱད་པར་མེད་པར་འགྱུར་རོ། །སྙིང་རྗེ་ཆེན་པོས་ཉེ་བར་དགོངས་ཏེ་བདག་
ལ་རྨད་དུ་བྱུང་བའི་ཟབ་མོ་བསྟན་ནས་དེ་བཞིན་གཤེགས་པའི་གསལ་བ་མཐར་ཐུག་པ་གསལ་ཞིང་རྒྱས་ལ་རྫོགས་པར་བཀའ་སྩལ་དུ་གསོལ་ཞེས་གསོལ་ནས་ཡན་ལག་ལྔ་ས་ལ་
གཏུགས་ཏེ་ཕྱག་འཚལ་ཏེ་ཕྱིར་རང་གནས་སུ་འཁོད་ནས་བཅོམ་ལྡན་འདས་ཀྱིས་རྗེས་སུ་བསྟན་པ་ནོད་ཅིང་འདུག་གོ །དེའི་ཚེ་བཅོམ་ལྡན་འདས་ཀྱི་འཁོར་འདུས་པའི་བྱང་ཆུབ་སེམས་
དཔའ་ཆེན་པོ་རྣམས་དང༌། ཟག་པ་ཐམས་ཅད་དང་བྲལ་བའི་དགྲ་བཅོམ་པ་རྣམས་ལ་བཀའ་སྩལ་པ། ཁྱེད་ཅག་ལྟ་བུའི་བྱང་ཆུབ་སེམས་དཔའ་རྣམས་དང༌། དགྲ་བཅོམ་པ་རྣམས་
པའི་བསྟན་པ་ལ་ཞུགས་ནས་མི་སློབ་པར་གྱུར་པས། ངས་ད་ལྟ་ཁྱེད་ཅག་ལ་དྲི་བར་བྱའོ། །དང་པོར་སེམས་བསྐྱེད་ནས་ཁམས་བཅོ་བརྒྱད་ལས་གང་ཞིག་རྟོགས་ནས་མངོན་པར་བྱང་
ཆུབ་པས་ཡིན་ལ། ཐབས་ལ་མཁས་པ་གང་གིས་ཏིང་ངེ་འཛིན་ལ་སྙོམས་པར་ཞུགས་པ་ཡིན། ཀཽ་ཌི་ནྱ་ལ་སོགས་པའི་ལྔ་སྡེ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་
ཕྱག་འཚལ་ནས་གསོལ་པ། དེ་བཞིན་གཤེགས་པ་རི་དྭགས་ཀྱི་ནགས་དང་བྱ་ག་ལ་དན་ཀའི་ཚལ་ན་ཞུགས་པའི་ཚེ་ཐོག་མར་བདུད་རྩི་བརྙེས་པ་མཐོང་ཞིང་དེ་བཞིན་གཤེགས་པའི་

66-1-478a

གསུང་དབྱངས་ལ་བརྟེན་ནས་བདེན་པ་བཞི་མངོན་པར་རྟོགས་ཤིང་དེ་བཞིན་གཤེགས་པས་དགེ་སློང་རྣམས་ལ་དྲིས་པ་ན་བདག་གིས་ཐོག་མར་རྟོགས་སོ། །
ཞེས་གསོལ་ཏོ། །དེ་ནས་བཅོམ་ལྡན་འདས་ཀྱིས་བདག་ལ་ཀུན་ཤེས་ཞེས་བྱ་བར་མིང་དུ་སྩལ་ཞིང་བསྔགས་པ་མཛད་དོ། །དབྱངས་རྨད་དུ་བྱུང་བ་ཟབ་མོ་དང་ལྡན་པའི་ཕྱིར་བདག་
གསུང་དབྱངས་ལ་བརྟེན་ནས་དགྲ་བཅོམ་པར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་གསུང་དབྱངས་མཆོག་ལས་བྱང་ཆུབ་
པ་ཞེས་བྱའོ། །ཉེ་སྡེ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་དེ་བཞིན་གཤེགས་པ་ཐོག་མར་བདུད་རྩི་བརྙེས་པ་མཐོང་
ཞིང་མི་སྡུག་པའི་གཟུགས་ལ་ཡིད་བྱུང་ནས་གཟུགས་ཀྱི་རང་བཞིན་རྟོག་སྟེ་མི་གཙང་བ་ནས་ཀེང་རུས་དང་རྡུལ་གྱི་བར་དུ་བརྟགས་ནས་སྟོང་པར་གྱུར་པའི་རྗེས་སུ་སྟོང་པ་དང་
གཟུགས་ཀྱི་དམིགས་པ་དག་ནས་མི་སློབ་པའི་གོ་འཕང་ཐོབ་པས་དེ་བཞིན་གཤེགས་པས་བདག་ལ། ཉེ་སྡེ་ཞེས་བྱ་བར་མིང་དུ་སྩལ་ཞིང་བསྔགས་པ་མཛད་དོ། །ཡུལ་གཟུགས་
ཀྱི་དམིགས་པ་དག་ནས་རྨད་དུ་བྱུང་བའི་གཟུགས་ཀྱི་གསང་བ་ཟབ་མོ་རྫོགས་པས་གཟུགས་ཀྱི་རྣམ་པ་ལ་བརྟེན་ནས་དགྲ་བཅོམ་པར་གྱུར་ཏོ། །དེ་བཞིན་གཤེགས་པས་མངོན་

66-1-478b

བར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་གཟུགས་ལས་བྱང་ཆུབ་པ་ཞེས་བྱའོ། །བྱང་ཆུབ་སེམས་དཔའ་གཞོན་ནུ་སྤོས་ཀྱི་རྒྱན་ཞེས་བྱ་བ་སྟན་ལས་ལངས་ཏེ་བཅོམ་ལྡན་འདས་ཀྱི་
ཞབས་ལ་ཕྱག་འཚལ་ཏེ་གསོལ་པ། བདག་ལ་དེ་བཞིན་གཤེགས་པས་དངོས་པོའི་གཟུགས་ཐམས་ཅད་ལ་ལེགས་པར་རྟོགས་ཤིག་ཅེས་བཀའ་སྩལ་པ་ཐོས་པས་དེའི་ཚེ་བདག་དེ་
བཞིན་གཤེགས་པ་ལ་གནང་བ་གསོལ་ནས་དཔེན་པར་མཉམ་པར་གཞག་པའི་ཚེ་དགེ་སློང་དག་གིས་དྲི་བཟང་པོའི་ཨ་ཀ་རུ་བསྲེག་པ་མཐོང་ནས་སྤོས་ཀྱི་དྲི་སྣར་ཕོག་མ་ཐག་ཏུ་བདག་
གིས་དྲི་འདི་ལ་བརྟགས་པ་ན་ཤིང་མ་ཡིན། སྟོང་པ་མ་ཡིན། དུ་བ་མ་ཡིན། མེ་མ་ཡིན། སོང་བ་ན་བརྟེན་པའི་གནས་མེད། འོང་བ་ན་སྐྱེས་པའི་ཁུངས་མེད་པས་རྟོག་པ་སེལ་ནས་
ཟག་པ་མེད་པ་མངོན་དུ་གྱུར་པས་དེ་བཞིན་གཤེགས་པས་བདག་ལ་སྤོས་ཀྱི་རྒྱན་ཞེས་བྱ་བར་མིང་དུ་སྩལ་ནས་བསྔགས་པ་མཛད་དོ། །ཡུལ་གྱི་དྲི་འཕྲལ་དུ་འགག་ནས་དྲིའི་གསང་
བ་ཟབ་མོ་རྨད་དུ་བྱུང་བ་རྫོགས་པས་བདག་སྤོས་ཀྱི་དྲི་ལ་བརྟེན་ནས་དགྲ་བཅོམ་པར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་སྤོས་
ཀྱི་དྲི་ལས་བྱང་ཆུབ་པ་ཞེས་བྱའོ། །སྨན་གྱི་རྒྱལ་པོ་དང་སྨན་གྱི་བླ་མ་ཞེས་བྱ་བ་ཆོས་ཀྱི་རྒྱལ་པོའི་སྲས་གཉིས་དང༌། འཁོར་འདུས་པའི་ཚངས་རིགས་ལྷ་ལྔ་བརྒྱ་དང་བཅས་བ་སྟན་

66-1-479a

ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཅག་བསྐལ་པ་ཐོག་མ་མེད་པ་ནས་འཇིག་རྟེན་གྱི་སྨན་གྱི་
བླ་མར་གྱུར་ཏེ་མི་མཇེད་ཀྱི་འཇིག་རྟེན་འདིའི་རྩྭ་དང༌། ཤིང་དང༌། ལྕགས་དང༌། རྡོ་རྣམས་ཀྱི་རོ་མྱངས་ནས་མིང་དང་གྲངས་ཆིག་འབུམ་བརྒྱད་སྟོང་ཡོད་པ་དག་གི་རོ་ཁ་བ་
སྐྱུར་བ་ལན་ཚྭ་བ་རོ་མི་བྲོ་བ་མངར་བ་ཚ་བ་ལ་སོགས་པའི་རོ་ཐམས་ཅད་བརྟག་ཅིང་ཤེས་སོ། །ཡང་སྦྱར་བ་དང༌། ལྷན་སྐྱེས་དང༌། བསྒྱུར་ཞིང་འཆོས་པ་ལ་སོགས་པའི་ཚ་
པར་འགྱུར་བ་དང༌། བསིལ་པར་འགྱུར་བ་དང༌། དུག་ཅན་དང༌། དུག་མེད་པ་ཐམས་ཅད་ཀྱང་ཤེས་སོ། །དེ་བཞིན་གཤེགས་པ་ལ་བསྙེན་བཀུར་བའི་ཚེ་རོའི་རང་བཞིན་སྟོང་
པ་མ་ཡིན། སྟོང་པ་མ་ཡིན་པ་མ་ཡིན། ལུས་དང་སེམས་ལས་བྱུང་བ་མ་ཡིན། ལུས་དང་སེམས་ལས་བྲལ་བ་མ་ཡིན་ཞེས་མངོན་པར་རྟོགས་ནས་རོའི་རང་བཞིན་ལ་སོ་སོར་
རྟོག་པས་ཁོང་དུ་ཆུད་པས་དེ་བཞིན་གཤེགས་པའི་བཀའ་དྲིན་གྱིས་ངེད་ཅག་སྤུན་གཉིས་ལ་བྱང་ཆུབ་སེམས་དཔའ་སྨན་གྱི་རྒྱལ་པོ་དང༌། སྨན་གྱི་བླ་མ་ཞེས་བྱ་བར་མིང་དུ་
སྩལ་ཞིང་བསྔགས་པ་མཛད་པ་ལ་བརྟེན་ནས་ད་ལྟ་འཁོར་འདུས་པ་འདིར་ཆོས་ཀྱི་རྒྱལ་པོའི་སྲས་སུ་གྱུར་ཏེ། རོ་ལས་མངོན་པར་བྱང་ཆུབ་ནས་བྱང་ཆུབ་སེམས་དཔར་གྱུར་

66-1-479b

ཏོ༑ ༑དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་རོའི་རང་བཞིན་ལས་བྱང་ཆུབ་པ་ཞེས་བྱའོ། །བཟང་སྐྱོང་འཁོར་སྐྱེས་བུ་ཆེན་པོ་བཅུ་དྲུག་པོ་དང་
བཅས་པ་ཐམས་ཅད་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཅག་སྔོན་དེ་བཞིན་གཤེགས་པ་གཟི་བརྗིད་སྒྲ་དབྱངས་ཀྱི་རྒྱལ་པོ་
ལས་ཐོས་ཏེ་ཁྱིམ་ནས་བྱུང་ལགས་སོ། །རབ་ཏུ་བྱུང་བ་རྣམས་དང་ལྷན་ཅིག་ཏུ་ཁང་བར་ཞུགས་ནས་ཁྲུས་བྱེད་པ་ན་གློ་བུར་དུ་ཆུའི་རྐྱེན་གྱིས་དྲི་མ་བཀྲུས་པ་ཡང་མ་ཡིན། ལུས་བཀྲུས་པ་
ཡང་མ་ཡིན་ཞེས་རྟོགས་ནས་དེ་དག་གི་བར་ནས་དངོས་པོའི་མཚན་མ་ཞི་བར་གྱུར་ཏོ། །སྔོན་གྱི་བག་ཆགས་མ་བརྗེད་པའི་སྟོབས་ཀྱིས་ད་ལྟ་དེ་བཞིན་གཤེགས་པའི་རྗེས་སུ་རབ་ཏུ་
བྱུང་ནས་བདག་མི་སློབ་པའི་གནས་ལ་བཀོད་དོ། །དེ་བཞིན་གཤེགས་པ་དེས་བཟང་སྐྱོང་ཞེས་བྱ་བར་མིང་དུ་སྩལ་ཞིང་རྨད་དུ་བྱུང་བའི་རེག་བྱ་མངོན་དུ་གྱུར་ཏེ་རྒྱལ་བའི་སྲས་ཀྱི་
གནས་ཐོབ་བོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་རེག་བྱ་ལས་བྱང་ཆུབ་པའོ། །ཞེས་བྱའོ། །འོད་སྲུང་ཆེན་པོ་དང༌། དགེ་སློང་
མ་གསེར་མདོག་མ་ལ་སོགས་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་འདས་པའི་བསྐལ་པ་དག་གི་སྔ་རོལ་ཏུ་འཇིག་རྟེན་

66-1-480a

འདིར་སངས་རྒྱས་བྱོན་པ་མཐོང་སྟེ། དེའི་མཚན་ནི། ཉི་ཟླའི་སྒྲོན་མེ་ཞེས་བྱའོ། །བདག་གིས་བསྙེན་བཀུར་ཞིང་ཆོས་མཉན་ཏེ་སྒྲུབ་པ་ལ་བསླབ་བོ། །
དེ་བཞིན་གཤེགས་པ་དེ་མྱ་ངན་ལས་འདས་པའི་རྗེས་སུ་སྐུ་གདུང་ལ་མཆོད་ཅིང་མར་མེ་རྒྱུན་མི་འཆད་པར་ཕུལ་ནས་གསེར་བཙོ་མས་དེ་བཞིན་གཤེགས་པའི་སྐུ་གཟུགས་
ལ་བྱུགས་པས་དེ་ནས་བཟུང་སྟེ་སྐྱེ་བ་ཐམས་ཅད་དུ་ལུས་ཀུན་ནས་གསེར་བཙོ་མའི་ཁ་དོག་ལྟར་གྱུར་ཏོ། །དགེ་སློང་མ་གསེར་མདོག་མ་ལ་སོགས་པ་འདི་དག་བདག་གི་ཉེ་དུར་
གྱུར་ནས་དུས་གཅིག་ཏུ་སེམས་བསྐྱེད་པ་ལགས་ཏེ། བདག་འཇིག་རྟེན་གྱི་ཡུལ་དྲུག་གི་ཟག་པ་ལ་བརྟགས་ནས་སྟོང་པའི་དབྱིངས་སུ་ཞི་བ་ལ་ཞུགས་ཏེ། འགོག་པའི་སྙོམས་
འཇུག་གི་མཐུས་ལུས་སེམས་བསྐལ་པ་བརྒྱ་སྟོང་དུ་གནས་ཀྱང་སེ་གོལ་གཏོགས་པ་ཙམ་གྱི་ཡུན་དང་མཉམ་པར་བྱེད་ནུས་ཏེ། བདག་སྟོང་པ་ཉིད་ཀྱི་ཆོས་ལ་བརྟེན་ནས་
དགྲ་བཅོམ་པར་གྱུར་ཏོ། །བཅོམ་ལྡན་འདས་ཀྱིས་བདག་ལ་སྦྱངས་པའི་ཡོན་ཏན་ལ་གནས་པ་རྣམས་ཀྱི་མཆོག་ཅེས་བཀའ་སྩལ་ཏོ། །རྨད་དུ་བྱུང་བའི་ཆོས་མངོན་དུ་
བྱས་ནས་ཟག་པ་ཐམས་ཅད་དང་བྲལ་བར་གྱུར་ཏོ། །བཅོམ་ལྡན་འདས་ཀྱིས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་ཆོས་ཀྱི་རང་བཞིན་ལས་བྱང་ཆུབ་པའོ།།

66-1-480b

ཞེས་བྱའོ། །མ་འགག་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཐོག་མར་ཁྱིམ་ནས་བྱུང་བའི་སྐབས་གཉིད་ཤིན་ཏུ་འཐུག་
པས་དེ་བཞིན་གཤེགས་པས་བདག་ལ་ཕྱུགས་དང་འདྲའོ། །ཞེས་སྨད་པས་བདག་གིས་དེ་ཐོས་ནས་ཡི་མུག་ཅིང་འགྱོད་ནས་ཞག་བདུན་གྱི་བར་དུ་གཉིད་མ་ལོག་པས་མིག་
གཉིས་འགྲིབ་སྟེ། བཅོམ་ལྡན་འདས་ཀྱིས་བདག་ལ་གསལ་མཐོང་རྣམ་པར་རོལ་པ་རྡོ་རྗེ་ལྟ་བུའི་ཏིང་འཛིན་བསྟན་པ་ལ་བརྟེན་ནས་མིག་ལ་མ་ལྟོས་པར་ཕྱོགས་བཅུ་པོ་
ཤིན་ཏུ་གསལ་བར་ཅུང་ཟད་ཀྱང་མ་ལུས་པར་མཐོང་བ་ནི། ལག་མཐིལ་གྱི་ཤིང་ཐོག་མཐོང་བ་དང་འདྲ་བར་གྱུར་པས་དེ་བཞིན་གཤེགས་པས་བདག་ལ་དགྲ་བཅོམ་པ་ཞེས་
བསྔགས་པ་མཛད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་མཐོང་བ་ལས་ལོག་སྟེ་གདོད་མའི་རང་བཞིན་ལ་རེག་པ་ལས་བྱང་
ཆུབ་པའོ། །ཞེས་བྱའོ། །ལམ་ཕྲན་བསྟན་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་འདི་སྐད་དུ་གསོལ་པ། བདག་ཀློག་པའི་ཚིག་གཟུང་མི་
ནུས་པར་མ་ཟད་མང་དུ་ཐོས་པའི་རང་བཞིན་དང་མི་ལྡན་པས་ཐོག་མར་དེ་བཞིན་གཤེགས་པ་དང་འཕྲད་ཅིང་ཆོས་མཉན་ནས་རབ་ཏུ་བྱུང་བའི་རྗེས་སུ་དེ་བཞིན་གཤེགས་

66-1-481a

པས་གདམས་པའི་ཚིགས་སུ་བཅད་པ་གཅིག་བཟུང་ནས་ཞག་བརྒྱའི་བར་དུ་ཚིག་སྔ་མ་བཟུང་ན་ཕྱི་མ་བརྗེད་ཅིང་ཚིག་ཕྱི་མ་བཟུང་ན་སྔ་མ་བརྗེད་པར་
གྱུར་པ་ན་བདག་དབང་པོ་ཤིན་ཏུ་རྟུལ་བ་ལ་བརྩེ་བར་དགོངས་ཏེ་དྲང་པོར་འདུག་ཏུ་བཅུ་གནས་དབུགས་འབྱུང་རྡུབ་གྲོངས་ཤིག་ཅེས་བཀའ་སྩལ་པ་ལ། བདག་དེའི་ཚེ་དབུགས་
ཤིན་ཏུ་ཕྲ་མོའི་མཐར་ཐུག་གི་བར་དུ་བརྟགས་པ་ན་སྐྱེ་བ་དང༌། གནས་པ་དང༌། འགྱུར་བ་དང༌། འགག་པའི་བྱ་བ་ཐམས་ཅད་ཡུད་ཙམ་དུ་མངོན་པར་རྟོགས་ནས་སྒྲིབ་པ་ཐམས་ཅད་
དང་བྲལ་ཞིང་ཟག་པ་ཟད་ནས་དགྲ་བཅོམ་པར་གྱུར་པས། དེ་བཞིན་གཤེགས་པའི་དྲུང་དུ་འདུག་བཞིན་དུ་བདག་ལ་མི་སློབ་པ་ཞེས་བསྔགས་པ་མཛད་དོ། །དེ་བཞིན་གཤེགས་
པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་འབྱུང་འཇུག་ལས་ལོག་སྟེ་སྟོང་པ་ལ་རེག་པ་ལས་བྱང་ཆུབ་པའོ། །ཞེས་བྱའོ། །བ་ལང་བདག་སྟན་ལས་ལངས་ཏེ་
བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་འདས་པའི་བསྐལ་པར་འཇིག་རྟེན་དུ་དགེ་སྦྱོད་ལ་འཕྱ་ཞིང་སྨོད་པའི་ངག་གི་ཉེས་པ་བསགས་པས་ཚེ་རབས་
མང་པོར་བ་ལང་ལྟར་སྐྱུགས་བལྡད་བྱ་དགོས་པའི་སྐྱོན་དང་ལྡན་པར་གྱུར་ཏོ། །དེ་བཞིན་གཤེགས་པས་བདག་ལ་གཅིག་ཏུ་རྣམ་པར་དག་པའི་སེམས་ཀྱི་སྙིང་པོའི་ཆོས་ཀྱི་སྒོ་ལ་

66-1-481b

བརྩོན་པར་གྱིས་ཤིག་ཅེས་གདམས་ཤིང་བཀའ་སྩལ་པས། བདག་སེམས་ཀྱི་རྟོག་པ་ཞི་ནས་ཏིང་ངེ་འཛིན་ལ་སྙོམས་པར་ཞུགས་སོ། །རོ་ལ་རྟོག་པའི་འདུ་ཤེས་ལུས་མ་ཡིན། དངོས་པོ་
མ་ཡིན་ཞེས་རྟོགས་ནས་བསམ་པ་ཙམ་གྱི་མོད་ལ་འཇིག་རྟེན་གྱི་ཟག་པ་ཐམས་ཅད་ཟད་ནས་ནང་དུ་ལུས་སེམས་གྲོལ་ཞིང་ཕྱི་འཇིག་རྟེན་གྱི་རྟོག་པ་སྤངས་ནས་སྲིད་པ་གསུམ་ལས་རིང་
དུ་གྲོལ་བ་ནི། འདབ་ཆགས་རྒྱ་ལས་ཐར་པ་བཞིན་ནོ། །རྡུལ་དང་བྲལ་ཞིང་དྲི་མ་དག་ནས་ཆོས་ཀྱི་མིག་རྣམ་པར་དག་ཅིང་དགྲ་བཅོམ་པར་གྱུར་པས་དེ་བཞིན་གཤེགས་པས་བདག་
ལ་མི་སློབ་པ་ཞེས་བསྔགས་པ་མཛད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་རོ་ལས་ལོག་ནས་གསལ་རིག་ལ་རེག་པ་ལས་བྱང་
ཆུབ་པའོ། །ཞེས་བྱའོ། །པི་ལིནདའི་བུ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཐོག་མར་དེ་བཞིན་གཤེགས་པའི་རྗེས་སུ་ལམ་དུ་
འཇུག་པར་བྱའོ། །སྙམ་དུ་སེམས་པ་ན་དེ་བཞིན་གཤེགས་པས་འཇིག་རྟེན་ལ་བདེ་བར་མ་འཛིན་ཅེས་ཡང་ཡང་བཀའ་སྩལ་པ་རྒྱུན་དུ་ཐོས་ནས་གྲོང་ཁྱེར་དུ་བསོད་སྙོམས་ལ་
ཕྱིན་ཅིང་ཆོས་ལ་སེམས་པ་ན། མཚོར་བར་ལམ་དུ་གནས་པའི་དུག་གི་ཚེར་མ་རྐང་པ་ལ་ཟུག་པས་ལུས་ཐམས་ཅད་ལ་ཟག་རྡུ་བྱུང་བ་ན་བདག་ལ་ཚོར་བ་ཡོད་པའི་དབང་གིས་འདི་

66-1-482a

ལྟར་ཤིན་ཏུ་གཟིར་བ་ཤེས་སོ། །ཚོར་བས་ཇི་ལྟར་གཟིར་བ་ཚོར་ན་ཡང་ཚོར་བའི་རང་བཞིན་གསལ་རིག་ལ་གཟིར་བ་མེད་ལ། ཟུག་རྡུའི་ཚོར་བ་མེད་
ཅེས་བསམ་ནས་བདག་ཡང་དང་ཡང་དུ་ཞིབ་ཏུ་བརྟག་པ་ན། ལུས་འདི་ལ་ཚོར་བ་གཉིས་ཡོད་དམ་ཞེས་སེམས་པ་ལ་བརྩོན་པས་རིང་བོར་མ་ལོན་པར་གློ་བུར་དུ་ལུས་སེམས་
དབེན་པར་གྱུར་ཏེ་ཞག་བདུན་ཕྲག་གསུམ་གྱི་མཇུག་ཏུ་ཟག་པ་ཐམས་ཅད་ཟད་ནས་དགྲ་བཅོམ་པར་གྱུར་པས་དེ་བཞིན་གཤེགས་པས་བདག་ལ་མི་སློབ་པ་ཞེས་བསྔགས་པ་
མཛད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་ཚོར་བ་རྣམ་པར་དག་ཅིང་ལུས་སྤངས་པ་ལས་བྱང་ཆུབ་པའོ། །ཞེས་བྱའོ། །རབ་
འབྱོར་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་བསྐལ་པ་མང་པོའི་དུས་ནས་སེམས་ཀྱི་སྒྲིབ་པ་མེད་པ་ཐོབ་ཅིང་སྐྱེ་བ་མང་
པོར་ལུས་བླངས་པ་དྲན་པ་ན་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་ཞིང་ཐོག་མར་མའི་མངལ་དུ་གནས་པའི་ཚེ་སྟོང་ཞིང་དབེན་པར་ཤེས་ཤིང་དེ་བཞིན་དུ་ཕྱོགས་བཅུའི་
བར་དུ་ཡང་སྟོང་པའི་རང་བཞིན་དུ་མཐོང་བས་སེམས་ཅན་ཐམས་ཅད་ཀྱང་སྟོང་པའི་རང་བཞིན་མཐོང་བ་ལ་དགོད་པར་བྱའོ་སྙམ་ལགས་ཏེ། དེ་བཞིན་གཤེགས་པས་གསལ་

66-1-482b

རིག་དོན་དམ་པའི་དེ་ཉིད་གསལ་བར་མཛད་པའི་བཀའ་དྲིན་ལ་བརྟེན་ནས་སྟོང་པའི་རང་བཞིན་གསལ་རིག་མངོན་དུ་གྱུར་ཏེ་དགྲ་བཅོམ་པར་གྱུར་ནས་སྐད་ཅིག་ཙམ་གྱིས་དེ་བཞིན་
གཤེགས་པའི་རྒྱ་མཚོ་ལྟ་བུའི་གསལ་རིག་སྟོང་པ་ཉིད་ཀྱི་དགོངས་པ་མངོན་དུ་གྱུར་ཅིང་དེ་བཞིན་གཤེགས་པའི་ཤེས་རབ་དང་སྤྱོད་ཡུལ་མཉམ་པར་གྱུར་པས་མི་སློབ་པ་ཞེས་བསྔགས་
པ་མཛད་དོ། །སྟོང་པའི་རང་བཞིན་གྱིས་རྣམ་པར་གྲོལ་ནས་བདག་བླ་ན་མེད་པར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་གཟུགས་
སྣ་ཚོགས་པ་ལ་གཟུགས་འགག་པ་དང་འགག་པར་བྱ་བ་ཐམས་ཅད་ཟད་ནས་ཆོས་ཀྱི་དམིགས་པ་ལས་ལོག་སྟེ་སྟོང་པ་ལ་ཞུགས་པ་ལས་བྱང་ཆུབ་པའོ། །ཞེས་བྱའོ། །ཤཱ་རིའི་བུ་
སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་བསྐལ་པ་མང་པོའི་དུས་ནས་སེམས་ཀྱི་མཐོང་བ་རྣམ་པར་དག་ཅིང་སྐྱེ་བ་མང་པོར་ལུས་
བླངས་པ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པར་འཁོར་བ་དང་མྱ་ངན་ལས་འདས་པའི་སྣ་ཚོགས་པའི་རྣམ་པར་འགྱུར་བ་ལ་གཅིག་ཏུ་བལྟས་པ་ན་མངོན་སུམ་དུ་མཐོང་
ནས་སྒྲིབ་ཐོགས་གཏན་ནས་མེད་ཅིང༌། བདག་ལམ་དུ་འོད་སྲུང་མཆེད་མཉམ་དུ་འགྲོ་བ་དང་འཕྲད་ནས་བདག་དང་རྟེན་ཅིང་འབྲེལ་པའི་ཚུལ་རྒྱས་པར་གླེང་བ་ན་བློ་སད་ནས་རྟོགས་

66-1-483a

པ་མཐའ་ཡས་པར་གྱུར་ཅིང་དེ་བཞིན་གཤེགས་པའི་རྗེས་སུ་རབ་ཏུ་བྱུང་ངོ༌། །མཐོང་བ་དང་རིག་པ་རྣམ་པར་དག་ནས་བསྙེངས་པ་དང་བྲལ་བས་དགྲ་
བཅོམ་པར་གྱུར་ཅིང༌། དེ་བཞིན་གཤེགས་པའི་གསུང་ལས་སྐྱེས་པའི་སྲས་ཀྱི་ཐུ་བོར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་
སེམས་ཀྱི་མཐོང་བ་ལས་ཡེ་ཤེས་སྤྲོས་ཏེ་འདུ་ཤེས་ཀྱི་གནས་ལུགས་རྟོགས་པ་ལས་བྱང་ཆུབ་པའོ། །ཞེས་བྱའོ། །བྱང་ཆུབ་སེམས་དཔའ་ཀུན་ཏུ་བཟང་པོ་སྟན་ལས་ལངས་ཏེ་བཅོམ་
ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཐོག་མ་ནས་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་པ་ཆོས་ཀྱི་རྒྱལ་པོའི་སྲས་སུ་གྱུར་ཏོ། །ཕྱོགས་བཅུའི་དེ་
བཞིན་གཤེགས་པ་དེ་དག་རང་གི་སློབ་མ་བྱང་ཆུབ་སེམས་དཔའི་རིགས་ཅན་ལ་ཀུན་ཏུ་བཟང་པོའི་སྤྱོད་པ་ལ་སློབས་ཤིག་ཅེས་གདམས་པ་ན་བདག་གི་མིང་འདི་ལས་དེ་ལྟར་དུ་བཏགས་
སོ༑ ༑བཅོམ་ལྡན་འདས། བདག་རྟོགས་ཤིང་ཐོས་པས་སེམས་ཅན་ཐམས་ཅད་ཀྱི་འདུ་ཤེས་དང་མཐོང་བའི་ཁྱད་པར་ཤེས་སོ། །དེ་ལྟ་གལ་ཏེ་ཞིང་གཞན་གངྒཱའི་ཀླུང་གི་བྱེ་མ་
སྙེད་ཀྱི་ཕ་རོལ་གྱི་སེམས་ཅན་གཅིག་ལ་ཀུན་ཏུ་བཟང་པོའི་སྤྱོད་པ་གསལ་བར་བྱེད་སྙམ་ན། བདག་དེའི་ཚེ་གླང་པོ་ཆེ་མཆེ་བ་དྲུག་པ་ལ་ཞོན་ནས་ལུས་སྟོང་ཕྲག་བརྒྱར་སྤྲུལ་

66-1-483b

ཏེ་སོ་སོའི་ཐད་དུ་ཕྱིན་ནས་དེ་ཇི་ཙམ་དུ་སྒྲིབ་པ་སྟུག་པོར་གྱུར་ནས་བདག་མ་མཐོང་ཡང་དེས་མ་ཚོར་བཞིན་དུ་དེའི་མགོ་ལ་བྱུག་ཅིང་སྲུང་བ་དང༌། བདེ་ལེགས་སུ་བྱས་ནས་དོན་འགྲུབ་
པར་བྱེད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་འདི་སྙམ་དུ་རྩ་བའི་རྒྱུ་རྟོགས་ཤིང་ཐོས་པ་མངོན་དུ་བྱས་ནས་སོ་སོར་འབྱེད་པ་ལ་དབང་ཐོབ་པ་
ལས་བྱང་ཆུབ་པའོ། །ཞེས་བྱའོ། །གཅུང་དགའ་བོ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཐོག་མར་དེ་བཞིན་གཤེགས་པའི་རྗེས་
སུ་རབ་ཏུ་བྱུང་ནས་ཆོས་ལ་ཞུགས་ཤིང་ཚུལ་ཁྲིམས་བསྲུངས་ཀྱང་ཏིང་ངེ་འཛིན་ལས་ཡེངས་ཤིང་གཡོ་བས་ཟག་པ་ཟད་པར་མ་གྱུར་ཏོ། །བཅོམ་ལྡན་འདས་ཀྱིས་བདག་དང་གསུས་
པོ་ཆེ་གཉིས་ལ་སྣའི་རྩེ་མོར་ཁ་དོག་དཀར་པོ་སྒོམས་ཤིག་ཅེས་གདམས་པས། བདག་གིས་ཐོག་མར་ངེས་པར་བརྟག་ཅིང་ཞག་བདུན་ཕྲག་གསུམ་འདས་ནས་སྣ་བུག་གི་རླུང་འབྱུང་
འཇུག་དུ་བ་དང་འདྲ་བར་གྱུར་པ་མཐོང་ནས་ནང་དུ་ལུས་སེམས་གསལ་ཞིང་འཇིག་རྟེན་ཐམས་ཅད་རྟོགས་ནས་ཐམས་ཅད་གསལ་སྟོང་དུ་གྱུར་བས་བཻ་ཌཱུཪྱ་ལྟར་གྱུར་ཅིང༌། དུ་བའི་
རྣམ་པ་རིམ་གྱིས་ཡལ་ནས་སྣའི་དབུགས་དཀར་པོར་གྱུར་པའི་རྗེས་སུ་བློ་སད་ཅིང་ཟག་པ་ཟད་དེ་འབྱུང་འཇུག་གི་དབུགས་འོད་དུ་གྱུར་ནས་ཕྱོགས་བཅུ་གསལ་བར་གྱུར་ཅིང་དགྲ་བཅོམ་

66-1-484a

པ་ཐོབ་བོ། །བཅོམ་ལྡན་འདས་ཀྱིས་བདག་ལ་ངེས་པར་བྱང་ཆུབ་འཐོབ་བོ། །ཞེས་ལུང་བསྟན་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་
དྲིས་པ་ལ། བདག་གིས་རིང་དུ་དབུགས་སྦྱངས་པས་རིག་པ་སྐྱེས་ཏེ་གསལ་བར་རྫོགས་ཤིང་ཟག་པ་ཟད་པ་ལས་བྱང་ཆུབ་པའོ། །ཞེས་བྱའོ། །བྱམས་མའི་བུ་གང་པོ་སྟན་ལས་ལངས་
ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་བསྐལ་པ་ཤིན་ཏུ་རིང་པོ་ནས་སྤོབས་པ་ཐོགས་པ་མེད་པར་གྱུར་ཏོ། །སྡུག་བསྔལ་བ་དང་སྟོང་པའི་ཚུལ་འཆད་
ཅིང་ཡང་དག་པའི་གནས་ལུགས་མངོན་པར་རྟོགས་སོ། །དེ་བཞིན་དུ་གངྒཱའི་ཀླུང་གི་བྱེ་མ་སྙེད་ཀྱི་དེ་བཞིན་གཤེགས་པའི་གསང་བ་ཟབ་མོའི་ཆོས་ཀྱི་སྒོ་ཇི་སྙེད་པ་ཚོགས་ཀྱི་
དབུས་སུ་ཤིན་ཏུ་གསལ་བར་ཕྱེ་སྟེ་སྟོན་པ་ལ་འཇིགས་པ་མེད་པ་ཐོབ་བོ། །བཅོམ་ལྡན་འདས་ཀྱིས་བདག་སྤོབས་པ་ཕུན་སུམ་ཚོགས་པར་མཁྱེན་ནས་དབྱངས་ཀྱི་དཀྱིལ་འཁོར་
ཀུན་ཏུ་ཁྱབ་པར་སྒྲོགས་ཤིག་ཅེས་བཀའ་སྩལ་པས། དེ་བཞིན་གཤེགས་པའི་སྤྱན་སྔར་ཆོས་ཀྱི་འཁོར་ལོ་བསྐོར་ཏེ་རྒྱལ་བའི་མཛད་པ་བསྒྲུབས་པས། སེངྒེའི་སྒྲ་སྒྲོག་པ་ལྟ་
བུར་ཆོས་སྨྲ་བ་ལ་བརྟེན་ནས་དགྲ་བཅོམ་པར་གྱུར་ཏེ། བཅོམ་ལྡན་འདས་ཀྱིས་བདག་ལ་ཆོས་སྨྲ་བ་བླ་ན་མེད་པ་ཞེས་བསྔགས་པ་མཛད་དོ། །དེ་བཞིན་གཤེགས་པས་མངོན་

66-1-484b

པར་བྱང་ཆུབ་པའི་རྒྱུ་དྲིས་པ་ལ། བདག་ཆོས་ཀྱི་སྒྲས་བདུད་བཅོམ་ཞིང་ཟག་པ་ཟད་པ་ལས་བྱང་ཆུབ་པའོ། །ཞེས་བྱའོ། །ཉེ་བར་འཁོར་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་
ཕྱག་འཚལ་ནས་གསོལ་པ། བདག་དེ་བཞིན་གཤེགས་པའི་རྗེས་སུ་འབྲངས་ནས་གྲོང་ཁྱེར་ལས་བྱུང་སྟེ་རབ་ཏུ་བྱུང་ནས་དེ་བཞིན་གཤེགས་པས་ལོ་དྲུག་དཀའ་བ་སྤྱད་ཅིང་བརྩོན་འགྲུས་
བརྩམས་པ་མཐོང་ཞིང༌། དེ་བཞིན་གཤེགས་པས་བདུད་བཅོམ་ཞིང་མུ་སྟེགས་བཏུལ་བ་དང༌། འཇིག་རྟེན་གྱི་འདོད་པ་དང་ཆགས་པའི་ཟག་པ་ཐམས་ཅད་ལས་གྲོལ་བ་ཡང་མངོན་སུམ་དུ་
མཐོང་ངོ༌། །དེ་བཞིན་གཤེགས་པས་སྩལ་བའི་ཚུལ་ཁྲིམས་ནོད་ནས་རྩ་བའི་བརྟུལ་ཞུགས་སུམ་སྟོང་དང༌། ཡན་ལག་གི་བརྟུལ་ཞུགས་ཁྲི་ཕྲག་བརྒྱད་ཀྱི་བར་དུ་རྣམ་པར་དག་ཅིང་ལུས་
སེམས་དབེན་པ་ཐོབ་ནས་དགྲ་བཅོམ་པར་གྱུར་ཏོ། །བདག་ཚོགས་ཀྱི་ནང་དུ་མཆོག་ཏུ་གྱུར་པས་དེ་བཞིན་གཤེགས་པས་བདག་གི་སེམས་མཁྱེན་ནས་ཚུལ་ཁྲིམས་སྲུང་ཞིང་ལུས་སྡོམ་
ཐམས་ཅད་ཀྱི་ནང་ནས་བདག་ལ་བླ་ན་མེད་པ་ཞེས་བསྔགས་པ་མཛད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལུས་སྦྱངས་པའི་ལུས་ལ་དབང་ཐོབ་
ཅིང་རིམ་གྱིས་སེམས་སྦྱངས་ནས་སེམས་ཐོགས་པ་མེད་པར་གྱུར་པའི་རྗེས་སུ་ལུས་སེམས་ཐམས་ཅད་དོན་ཡོད་པར་གྱུར་པ་ལས་བྱང་ཆུབ་པའོ། །ཞེས་བྱའོ། །མཽདྒལ་གྱི་བུ་ཆེན་

66-1-485a

པོ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་ཐོག་མར་བསོད་སྙོམས་ལ་རྒྱུ་ཞིང་ལམ་དུ་ཕྱིན་པས་ལྟེང་རྒྱས་
འོད་སྲུང༌། ག་ཡ་འོད་སྲུང༌། ཆུ་ཀླུང་འོད་སྲུང་གསུམ་དང་འཕྲད་ནས་དེ་དག་དེ་བཞིན་གཤེགས་པའི་རྟེན་ཅིང་འབྲེལ་པར་འབྱུང་བའི་དོན་ཟབ་མོ་རྒྱ་ཆེར་གླེང་བས་བདག་དེ་མ་
ཐག་ཏུ་སྤྲོ་བ་བསྐྱེད་ནས་ཆེས་ཤིན་ཏུ་གཏིང་དཔོག་པར་གྱུར་ཏེ། དེ་བཞིན་གཤེགས་པས་བདག་ལ་སྣམ་སྦྱར་སྩལ་པ་ལུས་ལ་གྱོན་མ་ཐག་ཏུ་སྐྲ་དང་ཁ་སྤུ་རང་བྱི་བར་གྱུར་
ཏོ༑ ༑བདག་ཕྱོགས་བཅུར་ཆགས་ཐོགས་མེད་པར་འགྲོ་བའི་རྫུ་འཕྲུལ་མངོན་དུ་གྱུར་པ་རྣམས་ཀྱི་མཆོག་ཅེས་ལུང་བསྟན་ཅིང་དགྲ་བཅོམ་པར་གྱུར་ཏོ། །བཅོམ་ལྡན་འདས་དང༌།
ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་བདག་ལ་རྫུ་འཕྲུལ་གྱི་སྟོབས་དང་ལྡན་པ་གསལ་ཞིང་རྣམ་པར་དག་པ་ལ་དབང་ཞིང་འཇིགས་པ་མེད་དོ། །ཞེས་བསྔགས་པ་
མཛད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལྟར་ན་སེམས་དམིགས་པ་ལ་ཕྱིར་ལོག་ནས་སེམས་འོད་གསལ་བར་གྱུར་པ་ནི། ཆུའི་
རྙོག་པ་དྭངས་པ་ལྟར་རིམ་གྱིས་དྭངས་པར་གྱུར་པ་ལས་བྱང་ཆུབ་པའོ། །ཞེས་བྱའོ། །ཁྲོ་བོ་ཨུ་ཙྪུཥྨ་དེ་བཞིན་གཤེགས་པའི་སྤྱན་སྔར་ཐལ་མོ་སྦྱར་ཞིང་ཞབས་ལ་ཕྱག་འཚལ་

66-1-485b

ནས་གསོལ་པ། བསྐལ་པ་ཤིན་ཏུ་རིང་པོའི་གནས་སྐབས་དྲན་པ་ན་བདག་ཆགས་པས་བཅིངས་པའི་རང་བཞིན་ཅན་དུ་གྱུར་ཏོ། །དེ་བཞིན་གཤེགས་པ་ནམ་མཁའི་རྒྱལ་པོ་འཇིག་རྟེན་
དུ་བྱོན་པ་དང་འཕྲད་ནས་དེ་བཞིན་གཤེགས་པ་དེས་འདོད་ཆགས་ཅན་གྱི་སྐྱེ་བོའི་འདོད་ཆགས་མེ་དཔུང་དང་འདྲ་ཞེས་བཀའ་སྩལ་ནས་བདག་ལ་ལྷུ་ཚིགས་བརྒྱ་དང༌། ཡན་ལག་
བཞི་དང༌། སྣ་ཚོགས་པའི་ཚ་གྲང་གི་དབུགས་ལ་རྟོགས་ཤིང་ཅེས་གདམས་པ་ལ་སེམས་འོད་གསལ་བ་ནང་དུ་བསྡུས་པས་ཆགས་པའི་སེམས་ཞི་ན་ཡེ་ཤེས་ཀྱི་མེར་གྱུར་པས། དེ་
ནས་དེ་བཞིན་གཤེགས་པ་ཐམས་ཅད་ཀྱིས་བདག་ལ་ཁྲོ་བོ་རྡོ་རྗེའི་མེ་ཞེས་བཏགས་ཤིང༌། བདག་མེའི་འོད་ཀྱི་ཏིང་ངེ་འཛིན་གྱི་མཐུ་ལ་བརྟེན་ནས་དགྲ་བཅོམ་པར་གྱུར་ཏོ། །བདག་འདི་
སྙམ་དུ་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་མངོན་དུ་མཛད་པ་ན་བདག་སྟོབས་པོ་ཆེར་གྱུར་ནས་བདུད་ཀྱི་དཔུང་བཅོམ་ཞིང་འདུལ་བར་བགྱིད་དོ། །ཞེས་དམ་བཅས་སོ། །དེ་
བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལུས་སེམས་ཀྱི་དྲོ་བའི་རེག་བྱ་ལ་ཡང་དག་པར་བརྟགས་པས་སྒྲིབ་ཐོགས་མེད་པར་གྱུར་ནས་ཟག་པ་ཐམས་ཅད་ཟད་
ཅིང་སེམས་རིན་པོ་ཆེའི་མེ་ལྕེ་འབར་ཏེ་བླ་ན་མེད་པའི་རིག་པའི་མཐར་ཐུག་པ་ལ་བྱང་ཆུབ་པའོ། །ཞེས་བྱའོ། །བྱང་ཆུབ་སེམས་དཔའ་ས་འཛིན་སྟན་ལས་ལངས་ཏེ་བཅོམ་ལྡན་འདས་ཀྱི་

66-1-486a

ཞབས་ལ་ཕྱག་འཚལ་ནས་གསོལ་པ། སྔར་གྱི་གནས་སྐབས་དྲན་པ་ན་དེ་བཞིན་གཤེགས་པ་ཀུན་ཏུ་འོད་འཇིག་རྟེན་དུ་བྱོན་པའི་ཚེ་བདག་དགེ་སློང་དུ་
གྱུར་ནས་ལམ་པོ་ཆེ་དང༌། འཇུག་ངོགས་དང༌། འཕྲང་དོག་པོ་ལ་སོགས་པ་རྟ་དང་ཤིང་རྟ་བགྲོད་དཀའ་བའི་གནས་ཐམས་ཅད་བདག་གིས་སྙོམས་པར་བཅོས་ཤིང༌། གཞན་ཡང་
ཟམ་པ་དང༌། འབབ་སྟེགས་བཙུགས་པ་དང༌། ས་དང་བྱེ་མ་ཁུར་བ་སོགས་བྱ་བ་འདི་ལྟ་བུ་འབད་པས་བརྩོན་བཞིན་དུ་དེ་བཞིན་གཤེགས་པ་གྲངས་ལས་འདས་པ་འཇིག་རྟེན་དུ་བྱོན་
པ་དག་འོངས་སོ། །སྐྱེ་བོ་འགའ་ཞིག་ཚོང་འདུས་ཀྱི་ས་ར་གཞན་གྱིས་ཡོ་བྱད་འཁྱེར་དུ་བཅུག་པ་ན་དེའི་ཡོད་བྱད་འདོང་པའི་གནས་སུ་བསྐྱལ་ནས་བཞག་མ་ཐག་ཏུ་ཕྱིར་ལྡོག་གི །དེ་
ལས་གླ་རྔན་ལེན་པར་མི་བྱེད་དོ། །དེ་བཞིན་གཤེགས་པ་ཐམས་ཅད་སྐྱོབ་འཇིག་རྟེན་དུ་བྱོན་པའི་དུས་སུ་འཇིག་རྟེན་དུ་མུ་གེ་རྒྱུན་དུ་བྱུང་བས་བདག་གིས་གཞན་གྱི་ཡོ་བྱད་འཁྱེར་བ་
ན་ཐག་ཉེ་རིང་མི་བརྩི་བར་པ་ན་རེ་རེ་ལེན་པར་བྱེད་དོ། །གཞན་ཡང་ཕྱུགས་དང་ཤིང་རྟ་འདམ་དུ་བྱིང་བ་ན་བདག་གི་སྒྱུ་རྩལ་གྱི་མཐུས་འཁོར་ལོ་འདྲེན་ཞིང་སྡུག་བསྔལ་ལས་
ཐར་པར་བྱེད་དོ། །དེའི་ཚེ་ཡུལ་དེའི་རྒྱལ་པོས་དེ་བཞིན་གཤེགས་པ་སྤྱན་དྲངས་ཏེ་ཞལ་ཟས་བསྟབས་པ་ན་བདག་ལམ་སྲང་འཆོས་ཤིང་དེ་བཞིན་གཤེགས་པ་འཁོར་

66-1-486b

བཅས་པ་སྒུག་ཅིང་བསྡད་དོ། །དེ་བཞིན་གཤེགས་པ་ཐམས་ཅད་སྐྱོབ་བྱོན་ནས་ཕྱག་བདག་གི་སྤྱི་བོར་བཞག་སྟེ་བདག་ལ་སེམས་ཀྱིས་སྙོམས་པར་བྱས་ན། འཇིག་རྟེན་གྱིས་ཐམས་
ཅད་སྙོམས་པར་བྱས་པ་ཡིན་ནོ། །ཞེས་གདམས་ཤིང་བཀའ་སྩལ་པས། བདག་དེ་མ་ཐག་ཏུ་བློ་སད་ནས་ལུས་ཀྱི་རྡུལ་ཕྲ་མོ་དང༌། འཇིག་རྟེན་གྱི་ཁམས་ཀྱི་རྡུལ་ཕྲ་མོ་གཏན་
ནས་ཁྱད་པར་མེད་པར་རྟོགས་ནས་རྡུལ་ཕྲ་མོའི་རང་བཞིན་ཕན་ཚུན་མི་རེག་པར་མ་ཟད་མཚོན་གྱིས་ཀྱང་རེག་ཏུ་མེད་པར་གྱུར་ཏེ། སྐྱེ་བ་མེད་པའི་ཆོས་ལ་བཟོད་པ་ཐོབ་ནས་དགྲ་
བཅོམ་པར་གྱུར་ཏེ་ད་ལྟ་བདག་རིགས་སད་ནས་བྱང་ཆུབ་སེམས་དཔའི་ཐེག་པ་ལ་ཞུགས་ཏེ་དེ་བཞིན་གཤེགས་པ་ཐམས་ཅད་ཀྱི་དམ་པའི་ཆོས་པདྨ་དཀར་པོ་ལས་ཐམས་ཅད་
མཁྱེན་པའི་ཡེ་ཤེས་བཀའ་སྩལ་པ་ཐོས་ནས་ཐོག་མར་ཁོང་དུ་ཆུད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་གིས་འཇིག་རྟེན་གྱི་ཕྱི་ནང་གི་རྡུལ་
རྣམ་པ་གཉིས་ཁྱད་པར་གཏན་ནས་མེད་པར་གདོད་མ་ནས་དེ་བཞིན་གཤེགས་པའི་སྙིང་པོ་དང༌། རྫུན་པ་ལས་བྱུང་བའི་རྡུལ་ཡིན་ཞིང༌། རྡུལ་དེ་ཟད་པ་ན་ཡེ་ཤེས་རྫོགས་ནས་བླ་ན་
མེད་པའི་གོ་འཕང་ཐོབ་པ་ལས་བྱང་ཆུབ་པའོ། །ཞེས་བྱའོ། །བྱང་ཆུབ་སེམས་དཔའ་ཟླ་འོད་གཞོན་ནུར་གྱུར་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་

66-1-487a

ནས་འདི་སྐད་དུ་གསོལ་པ། བདག་གིས་སྔོན་གྱི་གནས་དྲན་པ་ན་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་སྔ་རོལ་ཏུ་དེ་བཞིན་གཤེགས་པ་ཆུ་ལྷ་ཞེས་
བྱ་བ་འཇིག་རྟེན་དུ་བྱོན་པ་ན་བྱང་ཆུབ་སེམས་དཔའ་ཐམས་ཅད་ལ་ཆུ་ལ་དམིགས་པའི་སྒོ་ནས་ཏིང་ངེ་འཛིན་ལ་ཞུགས་ཤིག་ཅེས་བཀའ་སྩལ་ཏོ། །དེའི་ཕྱིར་བདག་ལུས་ཀྱི་ཆུའི་
ཁམས་ལ་སོ་སོར་རྟོག་ཅིང་སྒོམ་པས་གཏན་ལ་ཕབ་ནས་དང་པོ་མཆིལ་སྣབས་དང༌། དེ་ནས་ཁུ་ཁྲག་དང་བཤང་གཅི་ལ་ཐུག་གི་བར་དུ་ལུས་ཀྱི་ནང་གི་ཆུའི་བདག་ཉིད་དུ་གྱུར་
པ་ནི༑ འཇིག་རྟེན་གྱི་ཁམས་མཐའ་ཡས་པ་གཞི་དང་སྙིང་པོ་མེ་ཏོག་གིས་བརྒྱན་པའི་ཞིང་གི་རྒྱ་མཚོ་དང་འདྲ་བར་རྟོགས་སོ། །བདག་དེའི་ཚེ་ཐོག་མར་འདི་ཉིད་བསྒོམས་པས་ཆུའི་
རང་བཞིན་ཁོ་ན་མཐོང་ཡང་ལུས་ཀྱི་ཁམས་ཟད་པར་མ་ནུས་སོ། །དགེ་སློང་དུ་གྱུར་པའི་ཚེ་སྤྱིལ་བུར་བསམ་གཏན་སྒོམ་པའི་ཚེ་བདག་གི་སློབ་མ་གཅིག་གིས་སྐར་ཁུང་ནས་
ནང་དུ་བལྟས་པ་ན་ཁྱིམ་ཆུས་གང་བ་མཐོང་ཞིང་གཞན་ཅི་ཡང་མ་མཐོང་ངོ༌། །དེ་བྱིས་པའི་རང་བཞིན་དུ་གྱུར་པས་ཆུའི་ནང་དུ་གྱོ་དུམ་བསྒྱུར་བས་ཆུ་ལ་སྒྲ་ཕྱུང་སྟེ་ཕྱི་མིག་བལྟ་
བཞིན་དུ་སོང་ངོ༌། །བདག་ཏིང་ངེ་འཛིན་ལས་ལངས་པ་ན་དེ་མ་ཐག་ཏུ་སྙིང་ག་ན་ཞིང་ཇི་ལྟར་ཤཱ་རིའི་བུ་གནོད་བྱེད་ཀྱི་འདྲེས་གཙེ་བ་ལྟ་བུར་གྱུར་ཏོ། །བདག་གིས་ནན་ཏན་དུ་

66-1-487b

བསམ་པ་ན་བདག་ད་ལྟ་དགྲ་བཅོམ་པའི་གོ་འཕང་ཐོབ་ནས་ན་བའི་སྡུག་བསྔལ་དང་བྲལ་བ་ལ་ཅིའི་ཕྱིར་སྙིང་ག་གློ་བུར་དུ་ན་བར་གྱུར། ཅི་སྟེ་གོ་འཕང་ལས་ཉམས་པ་ཡིན་ནམ་སྙམ་
དུ་བརྟག་ཅིང་བསམ་པ་ན། སློབ་བུ་བྱིས་པ་དེ་བདག་གི་གམ་དུ་འོངས་ནས་སྔར་གྱི་ཚུལ་དེ་སྨྲས་པ་ལ། བདག་གིས་དེ་ལ་ཁྱོད་ཀྱིས་སླད་ནས་ཆུ་དེ་མཐོང་བ་ན་སྒོ་ཕྱེ་ནས་ཆུའི་ནང་དུ་ཞུགས་ལ་
གྱོ་དུམ་དེ་སོལ་ཅིག་ཅེས་སྨྲས་པ་དང༌། དེས་ཀྱང་ཇི་ལྟར་སྨྲས་པ་བཞིན་མཉན་ཏེ་ཕྱིས་བདག་བསམ་གཏན་ལ་སྙོམས་པར་ཞུགས་པ་ན། དེས་ཆུ་དེ་ཉིད་ཀྱི་ནང་དུ་གྱོ་དུམ་གཅིག་ཡོད་པ་
མཐོང་ནས་སྒོ་ཕྱེ་ཞིང་གྱོ་དུམ་བླངས་ནས་བསལ་བས་ཕྱིས་བསམ་གཏན་ནས་ལངས་པ་ན་སྔར་ལྟར་ནད་མེད་པར་གྱུར་ཏོ། །དེ་ནས་བཟུང་སྟེ་དེ་བཞིན་གཤེགས་པ་དཔག་ཏུ་མེད་པ་དང༌།
འཕྲད་ཅིང་དེ་བཞིན་གཤེགས་པ་རིའི་དབང་ཕྱུག་རྒྱལ་པོ་མངོན་པར་མཁྱེན་པའི་རྒྱ་མཚོའི་དུས་སུ་གདོད་ལུས་ཀྱི་ཁམས་ནུབ་པར་གྱུར་ཅིང༌། ཕྱོགས་བཅུའི་སྤོས་ཀྱི་རྒྱ་མཚོའི་རང་བཞིན་དུ་
འདྲེས་ནས་ངེས་པར་སྟོང་པའི་རང་བཞིན་མངོན་དུ་གྱུར་ནས་གཉིས་སུ་མེད་པར་གྱུར་ཏོ། །དེ་བཞིན་གཤེགས་པའི་སྤྱན་སྔར་ངེས་པའི་གཞོན་ནུར་གྱུར་པ་ཞེས་མིང་ཐོབ་ནས་བྱང་ཆུབ་སེམས་
དཔར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ཆུའི་རང་བཞིན་གཅིག་པུ་ལ་སོ་སོར་རྟོག་ཅིང་བསྒོམས་པས་སྐྱེ་བ་མེད་པའི་ཆོས་ལ་བཟོད་པ་ཐོ་

66-1-488a

ནས་བྱང་ཆུབ་ཀྱི་གོ་འཕང་མངོན་དུ་གྱུར་ཏོ། །ཞེས་བྱའོ། །ཆོས་ཀྱི་རྒྱལ་པའི་སྲས་བཻ་ཌཱུཪྱའི་འོད་ཅེས་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་
ལ་ཕྱག་འཚལ་ནས་གསོལ་པ། བདག་སྔོན་གྱི་གནས་དྲན་པ་ན་བསྐལ་པ་གངྒཱའི་ཀླུང་གི་བྱེ་མ་སྙེད་འདས་པའི་སྔ་རོལ་ཏུ་དེ་བཞིན་གཤེགས་པ་དཔག་ཏུ་མེད་པའི་སྒྲ་དབྱངས་
ཞེས་བྱ་བ་འཇིག་རྟེན་དུ་བྱོན་ཏེ། དེས་བྱང་ཆུབ་སེམས་དཔའ་རྣམས་ལ་གདོད་མའི་གསལ་རིག་གསལ་བར་བསྟན་ཏེ་ཕྱི་འཇིག་རྟེན་དང༌། ནང་སེམས་ཅན་གྱི་ལུས་ཐམས་ཅད་
རྫུན་པའི་འབྲེལ་གྱི་རླུང་གི་སྟོབས་ཀྱིས་འཁོར་བའི་ཚུལ་རྟོགས་ཤིག་ཅེས་བཀའ་སྩལ་ཏོ། །བདག་གིས་དེའི་ཚེ་འཇིག་རྟེན་ཆགས་པའི་ཚུལ་ལ་བརྟགས་ནས་འཇིག་རྟེན་གྱི་འཕོ་
ཞིང་འགྱུར་བ་ལ་རྟོག་ཅིང་ལུས་ཀྱི་གཡོ་བ་དང་མི་གཡོ་བ་ལ་རྟོག་ལ་སེམས་ཀྱི་རྟོག་པ་རྒྱུ་བ་ལ་ཡང་བརྟགས་པས་གཡོ་བ་སྣ་ཚོགས་པ་དག་གཉིས་སུ་མེད་ཅིང་རོ་གཅིག་ཏུ་མཐོང་ནས་
དབྱེར་མེད་པར་གྱུར་པ་དེའི་ཚེ་གཡོ་བའི་རང་བཞིན་འདི་དག་ཐོག་མར་གང་ནས་འོད་བའི་གནས་མེད་ཅིང་མཐར་གང་དུ་འགྲོ་བའི་གནས་མེད་དོ། །ཕྱོགས་བཅུའི་རྡུལ་སྙེད་ཀྱི་སེམས་
ཅན་ཕྱིན་ཅི་ལོག་གིས་བཅིངས་པ་རྣམས་རྫུན་པའི་རང་བཞིན་དུ་རྟོགས་སོ། །དེ་ནས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་སྣོད་གཅིག་གི་

66-1-488b

ནང་དུ་ཚོགས་པའི་སྤྲང་བུ་སྒྲ་འབྱིན་ཅིང་གོ་ས་ཆུང་ངུ་ཞིག་ཏུ་འཁྲུག་ཅིང་འཐེབས་པ་ལྟར་ཤེས་སོ། །དེ་བཞིན་གཤེགས་པ་དང་འཕྲད་མ་ཐག་ཏུ་རིང་པོར་མ་ཐོགས་པར་སྐྱེ་བ་མེད་པའི་ཆོས་ལ་
བཟོད་པ་ཐོབ་ནས་དེའི་ཚེ་བློ་སད་ནས་ཤར་ཕྱོགས་མི་འཁྲུགས་པའི་ཞིང་ཁམས་མཐོང་ཞིང་ཆོས་ཀྱི་རྒྱལ་པོའི་སྲས་སུ་གྱུར་ཏེ། ཕྱོགས་བཅུའི་དེ་བཞིན་གཤེགས་པ་ལ་བསྙེན་བཀུར་ནས་ལུས་
དང་སེམས་འོད་གསལ་ཞིང་ཀུན་ཏུ་ཁྱབ་སྟེ་ཐོགས་པ་མེད་པར་གྱུར་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་རླུང་གི་སྟོབས་ཀྱིས་བརྟེན་པའི་གནས་མེད་
ཅེས་བརྟག་ཅིང་བསྒོམས་པས་བྱང་ཆུབ་ཀྱི་སེམས་རྟོགས་ཤིང་ཏིང་ངེ་འཛིན་ལ་གནས་བཞིན་དུ་ཕྱོགས་བཅུའི་དེ་བཞིན་གཤེགས་པའི་དགོངས་པ་དང་མཐུན་པའི་གསལ་རིག་མངོན་དུ་
གྱུར་པ་ལས་བྱང་ཆུབ་པའོ། །ཞེས་བྱའོ། །བྱང་ཆུབ་སེམས་དཔའ་ནམ་མཁའི་སྙིང་པོ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་འདི་སྐད་དུ་གསོལ་པ་།
བདག་དེ་བཞིན་གཤེགས་པ་དང་ལྷན་ཅིག་ཏུ་སངས་རྒྱས་མར་མེ་མཛད་ཀྱི་དྲུང་དུ་མཐའ་མེད་པའི་ལུས་བསྒྲུབས་ཤིང༌། དེའི་ཚེ་བདག་གིས་ལག་ཏུ་ཡིད་བཞིན་གྱི་ནོར་དུ་བཞི་བཟུང་སྟེ་
ཕྱོགས་བཅུའི་རྡུལ་ཕྲ་རབ་སྙེད་ཀྱི་སངས་རྒྱས་ཀྱི་ཞིང་འོད་ཀྱིས་གསལ་བར་བྱས་ཏེ་ནམ་མཁའི་རང་བཞིན་དུ་སྣང་བར་གྱུར་ཏོ། །དེ་ནས་བདག་གི་ཡིད་ལས་མེ་ལོང་ཞིག་བྱུང་སྟེ་དེ་

66-1-489a

ལས་འོད་ཟེར་རྨད་དུ་བྱུང་བ་རྣམ་པ་བཅུ་ཕྱོགས་བཅུའི་རི་འཕྲོས་ནས་ནམ་མཁའི་མཐའི་བར་དུ་ཁྱབ་པར་གྱུར་ཏེ་གཞི་དང་སྙིང་པོ་མེ་ཏོག་གིས་བརྒྱན་པའི་མེ་
ལོང་གི་ནང་དུ་བཙུད་ཅིང་བདག་གི་ལུས་ལ་ཞུགས་ནས་ལུས་ནམ་མཁའ་སྟོང་པ་དང་འདྲ་བར་ཕན་ཚུན་སྒྲིབ་ཐོགས་མེད་ཅིང་བདག་ཉིད་རྡུལ་ཕྲ་རབ་སྙིང་ཀྱི་འཇིག་རྟེན་དུ་སོང་
སྟེ་སངས་རྒྱས་ཀྱི་མཛད་པ་ཇི་ལྟར་འདོད་པ་བཞིན་དུ་སྒྲུབ་པའི་རྫུ་འཕྲུལ་གྱི་སྟོབས་བསྐྱེད་དོ། །བདག་གིས་འབྱུང་བ་བཞི་ལ་བརྟག་པ་ན་བརྟེན་པའི་གནས་མི་རྙེད་ཅིང་འདུ་ཤེས་
ཕྱིན་ཅི་ལོག་གིས་བཏགས་པ་ཙམ་དུ་ཟད་ཀྱི། ཡང་དག་པར་ན་ནམ་མཁའ་དང་འདྲ་བར་མཐོང་ནས་སངས་རྒྱས་ཀྱི་ཞིང་ཐམས་ཅད་མཉམ་པ་ཉིད་དུ་མཐོང་ཞིང་མཉམ་པ་ཉིད་
ལས་རིགས་སྐྱེས་ནས་སྐྱེ་བ་མེད་པའི་ཆོས་ལ་བཟོད་པ་ཐོབ་བོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ནམ་མཁའ་མཐའ་མེད་པའི་ཏིང་ངེ་
འཛིན་ལ་ཞུགས་ནས་སྟོབས་རྨད་དུ་བྱུང་བའི་གསལ་རིག་ལས་བྱང་ཆུབ་པའོ། །ཞེས་བྱའོ། །བྱང་ཆུབ་སེམས་དཔའ་བྱམས་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་
ལ་ཕྱག་འཚལ་ནས་གསོལ་པ། བདག་སྔོན་གྱི་གནས་དྲན་པ་ན་འདས་པའི་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་སྔ་རོལ་ཏུ་དེ་བཞིན་གཤེགས་པ་ཉིད་ཟླའི་སྒྲོན་མེ་ཞེས་བྱ་བ་འཇིག་

66-1-489b

རྟན་དུ་བྱོན་ཏོ། །བདག་དེ་བཞིན་གཤེགས་པ་དེའི་རྗེས་སུ་རབ་ཏུ་བྱུང་ཡང་སྔོན་འཇིག་རྟེན་གྱི་རིགས་དང་གགས་པ་མཐོ་བ་ལ་དགའ་ཞིང་འགྲོགས་འདྲིས་བྱ་བ་ལ་འདུན་པ་ལགས་ཏེ། དེའི་
ཚེ་དེ་བཞིན་གཤེགས་པས་སེམས་རྣམ་པར་ཤེས་པ་ལ་རྩེ་གཅིག་ཏུ་དམིགས་པའི་ཏིང་ངེ་འཛིན་ལ་མཉམ་པར་ཞོག་ཅེས་གདམས་པ་ལ། བསྐལ་བ་མང་པོར་ཏིང་ངེ་འཛིན་འདི་ཉིད་ཀྱིས་
གནས་ཤིང་དེ་བཞིན་གཤེགས་པ་གངྒཱའི་ཀླུང་གི་བྱེ་མ་སྙེད་ལ་བསྙེན་བཀུར་ཏེ་འཇིག་རྟེན་གྱི་གྲགས་པ་དོན་གཉེར་གྱི་བློ་དང་བྲལ་བར་གྱུར་ཏོ། །དེ་བཞིན་གཤེགས་པ་མར་མེ་མཛད་འཇིག་རྟེན་
དུ་བྱོན་པ་ན་བདག་གདོད་བླ་ན་མེད་པའི་གསལ་རིག་གི་རང་བཞིན་རྣམ་པར་ཤེས་པའི་ཏིང་ངེ་འཛིན་ཐོབ་ནས་སྟོང་པ་ཡང་མ་དམིགས་པར་གྱུར་ཏེ། དེ་བཞིན་གཤེགས་པ་ཐམས་ཅད་
ཀྱི་ཞིང་དག་པ་དང་མ་དག་པ་ལ་སོགས་པ་ཐམས་ཅད་སེམས་ཀྱི་རྣམ་འཕྲུལ་ལས་བྱུང་བར་རྟོགས་སོ། །བཅོམ་ལྡན་འདས། བདག་གིས་སེམས་ཀྱི་རྣམ་པར་ཤེས་པ་ཉིད་ལས་འདི་
ལྟར་གྱུར་པ་མངོན་དུ་རྟོགས་ནས་རྣམ་པར་ཤེས་པའི་རང་བཞིན་ལས་དེ་བཞིན་གཤེགས་པ་གྲངས་མེད་པ་བྱོན་ཞིང་གཤེགས་པར་རྟོགས་ཏེ་དེ་བཞིན་གཤེགས་པའི་རྗེས་སུ་ཞིང་
འདིར་བདག་སངས་རྒྱས་ཀྱི་མཛད་པ་མཛད་པར་ད་ལྟ་ལུང་བསྟན་ཏོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ཕྱོགས་བཅུའི་རྣམ་པར་ཤེས་

66-1-490a

པ་ཙམ་གྱི་དེ་ཁོ་ན་ཉིད་ལ་སོ་སོར་རྟོགས་པས་རྣམ་པར་ཤེས་པའི་གསལ་རིག་དོན་དམ་པའི་ཡོངས་གྲུབ་མངོན་དུ་གྱུར་ཅིང་གཞན་དབང་དང་ཀུན་བཏགས་
ཀྱི་འཛིན་པ་རིང་དུ་སྤངས་ནས་སྐྱེ་བ་མེད་པའི་ཆོས་ལ་བཟོད་པ་ཐོབ་པ་ལས་བྱང་ཆུབ་པའོ། །ཞེས་བྱའོ། །ཆོས་ཀྱི་རྒྱལ་པོའི་སྲས་མཐུ་ཆེན་ཐོབ་འཁོར་བྱང་ཆུབ་སེམས་དཔའ་ལྔ་བཅུ་
རྩ་གཉིས་དང་བཅས་པ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བདག་སྔོན་གྱི་གནས་དྲན་པ་ན་འདས་པའི་བསྐལ་པ་གངྒཱའི་ཀླུང་གི་བྱེ་མ་སྙེད་
ཀྱི་སྔ་རོལ་ཏུ་དེ་བཞིན་གཤེགས་པ་འོད་དཔག་ཏུ་མེད་པ་ཞེས་བྱ་བ་འཇིག་རྟེན་དུ་བྱོན་ཏོ། །དེ་ནས་བསྐལ་པ་གཅིག་པོ་དེ་ཉིད་ལ་དེ་བཞིན་གཤེགས་པ་བཅུ་གཉིས་རིམ་པར་བྱོན་པར་
གྱུར་ཏོ༑ ༑དེ་དག་ལས་ཐ་མའི་མཚན་ལ་དེ་བཞིན་གཤེགས་པ་ཉི་ཟླའི་འོད་ལས་འཕགས་པ་ཞེས་བྱའོ། །དེ་བཞིན་གཤེགས་པ་དེས་སངས་རྒྱས་རྗེས་སུ་དྲན་པའི་ཏིང་ངེ་འཛིན་སྒོ་མ་
ཤིག་ཅེས་གདམས་སོ། །དཔེར་ན། སྐྱེ་བོ་འགའ་ཞིག་ལས་གཅིག་ནི། རྟག་ཏུ་དྲན་པ་དང་ལྡན་ཞིང༌། གཅིག་ནི། བརྗེད་ངས་ཆེ་བ་ཡིན་ན། སྐྱེ་བོ་དེ་གཉིས་སྐབས་ལ་ལར་
འཕྲད༑ སྐབས་ལ་ལར་མི་འཕྲད། སྐབས་ལ་ལར་མཐོང༌། སྐབས་ལ་ལར་མི་མཐོང་བ་དང་འདྲ། གལ་ཏེ་དེ་གཉིས་གཅིག་གིས་གཅིག་དྲན་པར་གྱུར་ན་ཕྱོགས་གཉིས་ཀ་ཕན་

66-1-490b

ཚུན་དྲན་པའི་འབྲལ་བ་དམ་པས་དེ་ནས་སྐྱེ་བ་ནས་སྐྱེ་བར་ལུས་དང་གྲིབ་མ་བཞིན་དུ་འབྲལ་བ་མེད་པར་འགྱུར་རོ། །ཕྱོགས་བཅུའི་དེ་བཞིན་གཤེགས་པ་རྣམས་སེམས་ཅན་ཐམས་
ཅད་ལ་དགོངས་པ་ནི། མས་བུ་དྲན་པ་ལྟར་རོ། །གལ་ཏེ་བུ་དེས་མ་ཡལ་བར་དོར་ན་མ་དེས་བུ་དྲན་ཀྱང་དགོངས་པ་ཅི། བུས་མ་དེ་དྲན་པ་ཡང་ཇི་ལྟར་མས་བུ་དྲན་པ་ལྟར་
འགྱུར་ན༑ མ་དང་བུ་གཉིས་སྐྱེ་བ་ནས་སྐྱེ་བར་རིང་དུ་འབྲལ་བར་མི་འགྱུར་རོ། །གལ་ཏེ་སེམས་ཅན་ཐམས་ཅད་ཀྱི་སེམས་ཀྱིས་སངས་རྒྱས་དྲན་ཞིང་སེམས་པ་ན་འཕྲལ་
དང་ཡུན་དུ་གདོན་མི་ཟ་བར་སངས་རྒྱས་མཐོང་བར་འགྱུར་རོ། །སངས་རྒྱས་དང་མི་རིང་བར་གྱུར་ན་ཐབས་ལ་མཁན་པ་གཞན་མི་དགོས་པར་རང་ཉིད་བློ་སད་ནས་དྲི་
ཞིམ་པོའི་སྤོས་ཀྱིས་བྱུགས་པའི་མིའི་ལུས་ལས་དྲི་ཞིམ་པོ་འབྱུང་བ་དང་འདྲ་བས་སངས་རྒྱས་རྗེས་སུ་དྲན་པ་དེ་ལ་སྤོས་ཀྱི་འོད་ཟེར་བཀོད་པ་ཞེས་བྱའོ། །བདག་ཐོག་
མར་ལམ་ལ་སློབ་པའི་ཚེ་སངས་རྒྱས་རྗེས་སུ་དྲན་པའི་སེམས་ཀྱི་སྐྱེ་བ་མེད་པའི་ཆོས་ལ་བཟོད་པ་ཐོབ་བོ། །ད་ལྟ་འཇིག་རྟེན་འདིའི་སངས་རྒྱས་རྗེས་སུ་དྲན་པའི་སྐྱེ་
བོ་རྣམས་ཀྱང་དག་པའི་ཞིང་དུ་བརྩེ་བས་དྲངས་ཏེ་དེ་རོ་སྤྱོད་པར་བྱེད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་ལ་དམིགས་ཀྱིས་ཕྱེ་སྟེ་

66-1-491a

གཟུང་བར་བྱ་བ་མེད་ཀྱི་དབང་པོ་དྲུག་བསྡུས་ཏེ་གསལ་རིག་གི་རྒྱུན་ཉིད་ལ་མཉམ་པར་བཞག་ནས་ཏིང་ངེ་འཛིན་ཐོབ་པ་ལས་བྱང་ཆུབ་པའོ། །ཞེས་བྱའོ། །
དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་
འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དྲུག་པ། དེའི་ཚེ་བྱང་ཆུབ་སེམས་དཔའ་སྤྱན་རས་གཟིགས་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་
ནས་གསོལ་པ། བཅོམ་ལྡན་འདས། བདག་སྔོན་གྱི་གནས་དྲན་པ་ན་འདས་པའི་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་སྔ་རོལ་དུ་དེ་བཞིན་གཤེགས་པ་སྤྱན་རས་གཟིགས་ཞེས་
བྱ་བ་འཇིག་རྟེན་དུ་བྱོན་ཏོ། །བདག་གིས་དེ་བཞིན་གཤེགས་པ་དེའི་སྤྱན་སྔར་བྱང་ཆུབ་ཏུ་སེམས་བསྐྱེད་ནས་དེ་བཞིན་གཤེགས་པ་དེས་བདག་ལ་ཐོས་པའི་སྒོ་ནས་སེམས་ཤིང་
སྒོམ་པའི་ཏིང་ངེ་འཛིན་ལ་གནས་པར་གྱིས་ཤིག་ཅེས་གདམས་པ་ལ། ཐོས་པའི་རྗེས་སུ་འབྲངས་ནས་ཡང་དག་པའི་དོན་ལ་ཞུགས་པས་ཡུལ་དང་བྲལ་བར་གྱུར་ཏོ། །ཡུལ་རྣམ་པར་
དག་ནས་ཞི་བའི་རྗེས་སུ་གཡོ་བ་དང་མི་གཡོ་བའི་གཟུགས་གཉིས་གཏན་ནས་སྐྱེས་བར་མ་གྱུར་ཏོ། །དེ་བཞིན་དུ་བློ་རིམ་གྱིས་འཕེལ་ནས་ཐོས་པ་དང་ཐོས་པར་བྱ་བ་ཟད་པར་གྱུར་ཏོ། །

66-1-491b

ཐོས་པ་ཟད་ནས་དེ་ཙམ་དུ་མ་ཟད་ཀྱི་རིག་པ་དང་རིག་པར་བྱ་བ་ཡང་སྟོང་པར་གྱུར་ཏོ། །སྟོང་པ་ཉིད་རིག་པའི་བློ་མཐར་ཐུག་པའི་རྗེས་སུ་སྟོང་པ་དང་སྟོང་པར་བྱ་བ་ཞི་བར་གྱུར་ཏོ། །སྐྱེ་བ་
དང་འགག་པ་ཞི་བའི་རྗེས་སུ་ཞི་བ་རང་ཉིད་མངོན་དུ་གྱུར་ཏོ། །འདི་ལ་དེ་མ་ཐག་ཏུ་སྲིང་པ་དང་ཞི་བ་ལས་འདས་ནས་ཕྱོགས་བཅུ་གསལ་རིག་གི་རང་བཞིན་དུ་གྱུར་ཏེ་རྨད་དུ་བྱུང་བ་རྣམ་པ་
གཉིས་ཐོབ་སྟེ། དང་པོ་ནི། ཡར་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་དང་མཉམ་པ་ཉིད་དུ་གྱུར་ཅིང་དེ་བཞིན་གཤེགས་པ་དང་འདྲ་བར་སྙིང་རྗེའི་སྟོབས་དང་ལྡན་
པར་གྱུར་ཏོ། །གཉིས་པ་ནི། མར་ཕྱོགས་བཅུའི་རིགས་དྲུག་གི་འགྲོ་བ་སྣ་ཚོགས་དང་ལྷན་ཅིག་ཏུ་ཐུགས་རྗེས་དགོངས་པར་གསོལ་བ་འདེབས་སོ། །བཅོམ་ལྡན་འདས། བདག་དེ་
བཞིན་གཤེགས་པ་སྤྱན་རས་གཟིགས་བསྙེན་བཀུར་བས་དེ་བཞིན་གཤེགས་པ་དེའི་བཀའ་དྲིན་གྱིས་བདག་ལ་སྒྱུ་མ་ལྟ་བུར་ཐོས་པའི་སྒོ་ནས་ཞུགས་ཤིང་ཐོས་པ་བཞིན་སྒོམ་
པའི་རྡོ་རྗེ་ལྟ་བུའི་ཏིང་ངེ་འཛིན་ལ་བསླབ་པར་གདམས་པས་དེ་བཞིན་གཤེགས་པ་དང་འདྲ་བར་སྙིང་རྗེའི་སྟོབས་དང་ལྡན་པར་གྱུར་པའི་ཕྱིར་བདག་གང་ལ་གང་འདུལ་བའི་འཕྲིན་ལས་
སུམ་ཅུ་རྩ་གཉིས་བསྒྲུབས་ཤིང་འཇིག་རྟེན་གྱི་ཁམས་ཐམས་ཅད་དུ་རྣམ་པར་རོལ་ཞིང་སྤྱོད་དོ། །བཅོམ་ལྡན་འདས། བྱང་ཆུབ་སེམས་དཔའ་རྣམས་ཏིང་ངེ་འཛིན་ལ་ཞུགས་ནས་ཟག་

66-1-492a

པ་མེད་པའི་གནས་སྒོམ་པ་ལ་རྟོགས་པ་མཆོག་ཐམས་ཅད་མངོན་དུ་གྱུར་པ་ན་བདག་དེ་བཞིན་གཤེགས་པའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་
གྲོལ་བར་བྱེད་དོ། །སློབ་པ་གང་དག་ལུས་སེམས་དབེན་པས་གསལ་ཞིང་མི་རྟོག་པ་མངོན་དུ་གྱུར་ཅིང་འཕགས་པའི་ཡེ་ཤེས་ཁོང་དུ་ཆུད་པ་ལ་མངོན་དུ་ཕྱོགས་པ་ན་བདག་དེའི་
མདུན་དུ་རང་རྒྱལ་བསེ་རུ་ལྟ་བུའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་གྲོལ་བར་བྱེད་དོ། །གང་དག་རྟེན་འབྲེལ་ཡན་ལག་བཅུ་གཉིས་འགག་ཅིང་དེའི་འབྲེལ་པ་ཆད་ནས་
དོན་དམ་པའི་རང་བཞིན་མཆོག་ཏུ་གསལ་བ་ལ་མངོན་དུ་ཕྱོགས་པ་ན་བདག་དེའི་མདུན་དུ་རང་རྒྱལ་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་གྲོལ་བར་བྱེད་དོ། །སློབ་པ་
གང་དག་བདེན་བཞིའི་སྟོང་ཉིད་རྟོགས་ནས་ལམ་སྒོམ་ཞིང་འགོག་པ་ཐོབ་སྟེ་དོན་དམ་པའི་རང་བཞིན་གསལ་བ་ལ་མངོན་དུ་ཕྱོགས་པ་ན་བདག་དེའི་མདུན་དུ་ཉན་
ཐོས་ཀྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་གྲོལ་བར་བྱེད་དོ། །སེམས་ཅན་གང་དག་འདོད་པའི་སེམས་མངོན་དུ་རྟོགས་ནས་འདོད་ཆགས་ཀྱི་ཡུལ་དང་མི་འགྲོགས་
པར་ལུས་འོད་གསལ་བར་འགྱུར་བར་འདོད་ན་བདག་དེའི་མདུན་དུ་ཚངས་པའི་རྒྱལ་པོའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་གྲོལ་བར་བྱེད་དོ། །སེམས་ཅན་གང་

66-1-492b

དག་ལྷའི་རྒྱལ་པོར་གྱུར་ནས་ལྷའི་གཙོ་བོ་བྱེད་པར་འདོད་ན་བདག་དེའི་མདུན་དུ་བརྒྱ་བྱིན་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་
རང་དབང་ཅན་དུ་གྱུར་ནས་ཕྱོགས་བཅུར་གང་འདོད་དུ་འགྲོ་བར་འདོད་ན་བདག་དེའི་མདུན་དུ་ཉེ་དབང་གི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་
ཅན་གང་དག་རང་དབང་ཅན་དུ་གྱུར་ཏེ་ནམ་མཁའ་ལ་འགྲོ་བར་འདོད་ན་བདག་དེའི་མདུན་དུ་དབང་ཕྱུག་ཆེན་པོའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་
དོ༑ ༑སེམས་ཅན་གང་དག་ལྷ་དང་འབྱུང་པོའི་གཙོ་བོར་གྱུར་ནས་འཇིག་རྟེན་ཐམས་ཅད་སྐྱོང་བར་འདོད་ན་བདག་དེའི་མདུན་དུ་ལྷའི་སྡེ་དཔོན་ཆེན་པོའི་གཟུགས་སུ་སྤྲུལ་ཏེ་དེ་
ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་འཇིག་རྟེན་གྱི་གཙོ་བོར་གྱུར་ནས་སེམས་ཅན་ཐམས་ཅད་སྐྱོང་བར་འདོད་ན་བདག་དེའི་མདུན་དུ་རྒྱལ་ཆེན་
བཞིའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་ལྷའི་གནས་སུ་སྐྱེས་ནས་ལྷ་དང་འབྱུང་པོ་བཀོལ་བར་འདོད་ན་བདག་དེའི་
མདུན་དུ་རྒྱལ་ཆེན་རིས་བཞི་པའི་ལྷའི་བུའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་མིའི་རྒྱལ་པོར་འགྱུར་བར་འདོད་ན་

66-1-493a

བདག་དེའི་མདུན་དུ་མིའི་རྒྱལ་པོའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་རིགས་མཐོན་པོར་
སྐྱེས་ནས་འཇིག་རྟེན་གྱི་སྐྱེ་བོ་དག་གི་བཀུར་བའི་གནས་སུ་འགྱུར་བར་འདོད་ན་བདག་དེའི་མདུན་དུ་རྒྱལ་རིགས་ཀྱི་སྐྱེ་བོའི་གཟུགས་སུ་སྤྲུལ་ཏེ་དེ་ལ་ཆོས་བསྟན་
ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་རིག་བྱེད་སྨྲ་བ་ལ་མཁས་ཤིང་ལུས་བདེ་བར་གནས་པ་ཞིག་ཏུ་འགྱུར་བར་འདོད་ན་བདག་དེའི་མདུན་དུ་བློན་
པོ་ཆེན་པོའི་རིགས་ཅན་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སེམས་ཅན་གང་དག་རྒྱལ་ཁམས་བདེ་བའི་ཐབས་སྒྲུབ་པ་དང་
མཐའི་བྱ་བ་དག་གཏན་ལ་འབེབས་པར་འདོད་ན་བདག་དེའི་མདུན་དུ་སྣ་ཆེན་པོ་ལ་གཏོགས་པའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་
དོ༑ ༑སེམས་ཅན་གང་དག་རྩིས་ཀྱི་རིག་བྱེད་སློབ་པ་ལ་དགའ་བ་དང་ལུས་སྲུང་ཞིང་གསོ་བར་འདོད་ན་བདག་དེའི་མདུན་དུ་བྲམ་དེའི་གཟུགས་སུ་སྤྲུལ་ཏེ་དེ་ལ་ཆོས་
བསྟན་ནས་ཕན་པ་སྒྲུབ་པར་བྱེད་དོ། །གང་དག་སྐྱེས་པ་ལས་རབ་ཏུ་བྱུང་ཞིང་ཚུལ་ཁྲིམས་གཙང་མ་སྲུང་བར་འདོད་ན་བདག་དེའི་མདུན་དུ་དགེ་སློང་གི་གཟུགས་སུ་སྤྲུལ་

66-1-493b

ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །གང་དག་བུད་མེད་ལས་རབ་ཏུ་བྱུང་ཞིང་ཚུལ་ཁྲིམས་གཙང་མ་སྲུང་བར་འདོད་ན་བདག་དེའི་མདུན་དུ་དགེ་སློང་མའི་
གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །གང་དག་སྐྱེས་པ་ལས་བསླབ་པའི་གཞི་ལྔ་སྲུང་བར་འདོད་ན་བདག་དེའི་མདུན་དུ་དགེ་བསྙེན་གྱི་
གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །གང་དག་བུད་མེད་ལས་བསླབ་པའི་གཞི་ལྔ་ལེན་པར་འདོད་ན་བདག་དེའི་མདུན་དུ་དགེ་བསྙེན་མའི་
གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །བུད་མེད་གང་དག་བུད་མེད་ཀྱི་ནང་ཁྲིམས་གཙོ་བོར་བཟུང་ནས་ཁྱིམ་དང་ནང་མ་སྐྱོང་བདག་ཡོད་ན་
བདག་དེའི་མདུན་དུ་རྒྱལ་ཡུམ་དང་བཙུན་མོ་དམ་པ་དང་བཀུར་འོས་ཀྱི་བཙུན་མོ་དང་ཁྱིམ་བདག་མོ་ཆེ་བའི་རིགས་ཅན་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་
སྒྲུབ་པར་བྱེད་དོ། །སེམས་ཅན་གང་དག་གཞོན་ནུའི་ལང་ཚོ་ལས་མི་ཉམས་པར་འདོད་ན་བདག་དེའི་མདུན་དུ་གཞོན་ནུའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་
པར་བྱེད་དོ། །བུ་མོ་གང་དག་ལས་རང་གི་ལུས་གཅེས་པར་སྲུང་ཞིང་ཚུལ་མ་ཡིན་པའི་འདོད་པ་དོན་དུ་མི་གཉེར་བདག་ཡོད་ན་བདག་དེའི་མདུན་དུ་གཞོན་ནུ་མའི་གཟུགས་སུ་

66-1-494a

སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །ལྷ་གང་དག་ལྷའི་རིགས་ལས་འབྱུང་བར་འདོད་ན་བདག་ལྷའི་གཟུགས་སུ་སྤྲུལ་ཏེ་དེ་ལ་
ཆོས་བསྟན་ནས་ཕན་པ་སྒྲུབ་པར་བྱེད་དོ། །ཀླུ་གང་དག་ཀླུའི་རིགས་ལས་འབྱུང་བར་འདོད་ན་བདག་ཀླུའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །
གནོད་སྦྱིན་གང་དག་གནོད་སྦྱིན་གྱི་རིགས་ལས་འབྱུང་བར་འདོད་ན་བདག་དེའི་མདུན་དུ་གནོད་སྦྱིན་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །
དྲི་ཟ་གང་དག་དེའི་རིགས་ལས་འབྱུང་བར་འདོད་ན་བདག་དེའི་མདུན་དུ་དྲི་ཟའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །ལྷ་མ་ཡིན་གང་དག་དེའི་
རིགས་ལས་འབྱུང་བར་འདོད་ན་བདག་དེའི་མདུན་དུ་ལྷ་མ་ཡིན་གྱི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །མིའམ་ཅི་གང་དག་དེའི་རིགས་ལས་
འབྱུང་བར་འདོད་ན་བདག་དེའི་མདུན་དུ་མིའམ་ཅིའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །ལྟོ་འཕྱེ་ཆེན་པོ་གང་དག་དེའི་རིགས་ལས་འབྱུང་བར་
འདོད་ན་བདག་དེའི་མདུན་དུ་ལྟོ་འཕྱེ་ཆེན་པོའི་གཟུགས་སུ་སྤྲུལ་ཏེ་དེ་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །སྐྱེ་བོ་གང་དག་མི་ལུས་ཉིད་མི་འདོར་བར་འདོད་ན་བདག་

66-1-494b

དེའི་མདུན་དུ་མིའི་གཟུགས་སུ་སྤྲུལ་ཏེ་དེ་དག་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །མི་མ་ཡིན་པ་དང་གཟུགས་དང་གཟུགས་མེད་པ་དང་འདུ་ཤེས་དང་འདུ་ཤེས་མེད་པ་གང་དག་རང་
རང་གི་རིགས་ལས་འབྱུང་བར་འདོད་ན་བདག་དེ་དག་གི་མདུན་དུ་དེ་དག་དང་མཐུན་པར་སྤྲུལ་ཏེ་དེ་དག་ལ་ཆོས་བསྟན་ནས་ཕན་པ་སྒྲུབ་པར་བྱེད་དོ། །འདི་ལ་རྨད་དུ་བྱུང་ཞིང་རྣམ་པར་དག་
པ་འཇིག་རྟེན་ཐམས་ཅད་ལ་ཁྱབ་པའི་གང་ལ་གང་འདུལ་བའི་འཕྲིན་ལས་སུམ་ཅུ་རྩ་གཉིས་ཞེས་བྱའོ། །འདི་དག་ནི། ཐོས་པ་དང་ཐོས་པའི་དོན་བསམ་པའི་སྒོ་ནས་སྦྱངས་པའི་ཏིང་ངེ་
འཛིན་གྱི་མཐུས་འབད་རྩོལ་མེད་པར་ལྷུན་གྱིས་གྲུབ་པའི་མཐུ་ཕུལ་དུ་བྱུང་བ་ལས་གྲུབ་ལགས་སོ། །བཅོམ་ལྡན་འདས། ཐོས་པ་དང་ཐོས་པའི་དོན་བསམ་པའི་སྒོ་ནས་སྦྱངས་པའི་རྡོ་
རྗེ་ལྟ་བུའི་ཏིང་ངེ་འཛིན་གྱི་འབད་རྩོལ་མེད་པར་ལྷུན་གྱིས་གྲུབ་པའི་མཐུས་ཕྱོགས་བཅུའི་འཇིག་རྟེན་གསུམ་གྱི་འགྲོ་བ་རིགས་དྲུག་གི་སེམས་ཅན་ཐམས་ཅད་དང་ལྷན་ཅིག་ཏུ་གསོལ་
བ་འདེབས་པའི་ཕྱིར་སེམས་ཅན་ཐམས་ཅད་ལ་བདག་གི་ལུས་དང་ཡིད་ལས་མི་འཇིགས་པའི་ཡོན་ཏན་བཅུ་བཞི་ཐོབ་པར་བྱེད་དོ། །དང་པོ་ནི། བདག་ཕྱི་རོལ་གྱི་སྒྲ་ལ་མི་གཞོལ་
པ་ཉིད་ཀྱིས་ཕྱོགས་བཅུའི་སེམས་ཅན་སྡུག་བསྔལ་བ་དང་ཡིད་མི་བདེ་བ་དག་སོ་སོས་བདག་གི་མིང་སྨོས་པ་ཙམ་གྱིས་བདག་གིས་ཐོས་ཤིང་དེ་དག་དེ་མ་ཐག་ཏུ་གྲོལ་བར་བྱེད་

66-1-495a

ནུས་སོ༑ ༑གཉིས་པ་ནི། ཤེས་པ་མཐོང་པ་ཕྱིར་བསྡུས་པ་ཉིད་ཀྱིས་གལ་ཏེ་སེམས་ཅན་ཐམས་ཅད་མེ་ཆེན་པོའི་ནང་དུ་ཆུད་ན་ཡང་མེས་མི་འཚོག་
པར་བྱེད་ནུས་སོ། །གསུམ་ནི། བལྟ་བ་དང་མཉམ་པ་ཕྱིར་བསྡུས་པ་ཉིད་ཀྱིས་གལ་ཏེ་སེམས་ཅན་ཐམས་ཅད་ཆུ་བོ་ཆེན་པོས་ཁྱེར་ན་ཡང་ཆུར་མི་འབྱིང་བར་བྱེད་ནུས་སོ། །
བཞི་པ་ནི། ཕྱིན་ཅི་ལོག་གི་སེམས་རྒྱུན་འཆད་ཅིང་གསོད་པ་དང་འཚེ་བའི་སེམས་མེད་པ་ཉིད་ཀྱིས་གལ་ཏེ་སེམས་ཅན་ཐམས་ཅད་འདྲེ་གནས་པའི་ཡུལ་དུ་གནས་ན་ཡང་འདྲེས་
འཚེ་བར་བྱེད་མི་ནུས་སོ། །ལྔ་པ་ནི། མཉན་པ་ལས་ཕྱིར་བསྡུས་ནས་མཉན་པའི་རང་བཞིན་ལ་ཞུགས་པས་དབང་པོ་དྲུག་པོ་དག་ནས་སྒྲ་དང་མཉན་བྱེད་མཉམ་པ་ཉིད་དུ་གྱུར་པ་ཉིད་
ཀྱིས་གལ་ཏེ་སེམས་ཅན་གང་དག་གསོད་དུ་ཉེ་བ་ན་རལ་གྲི་དུམ་བུ་དུམ་བུར་ཆད་ཅིང་ཆུ་ལ་མཚོན་བཏབ་པ་དང་འོད་ལ་ཕུ་བཏབ་པ་བཞིན་དུ་ལུས་སྒུལ་བར་མི་ནུས་སོ། །དྲུག་པ་
ནི༑ ཐོས་པ་ལས་རིམ་གྱིས་ཤིན་ཏུ་རྣམ་པར་དག་པའི་ཆོས་ཀྱི་དབྱིངས་འོད་གསལ་བ་མངོན་དུ་གྱུར་པས་མི་གསལ་བ་དང་མུན་པའི་རང་བཞིན་དང་བྲལ་བ་ཉིད་ཀྱིས་གལ་ཏེ་
སེམས་ཅན་ཐམས་ཅད་ལ་གནོད་སྦྱིན་དང་སྲིན་པོ་དང་སྲུལ་བུམ་དང་འབྱུང་པོ་དང་ཤ་ཟ་དང་སྲུལ་པོ་ལ་སོགས་པས་ཉེ་བར་མཐོ་བཙམས་པར་འོང་ན་ཡང་མིག་གིས་བལྟ་བ་

66-1-495b

ཙམ་ཡང་མི་ནུས་སོ། །བདུན་པ་ནི། སྒྲའི་རང་བཞིན་རྣམ་པར་དག་ནས་མཐོང་བ་དང་ཐོས་པ་ཕྱིར་བསྡུས་ཤིང་ཡུལ་རྫུན་པ་དང་བྲལ་བ་ཉིད་ཀྱིས་གལ་ཏེ་སེམས་ཅན་ཐམས་ཅད་
ལགས་སོ་དང་ལྕགས་སྒྲོག་གིས་བཅིངས་ན་ཡང་མནར་མི་ནུས་པར་བྱེད་དོ། །བརྒྱད་པ་ནི། སྒྲའི་དམིགས་པ་ཞི་ཞིང་མཉན་པའི་རང་བཞིན་ལ་ཞུགས་ནས་བྱམས་པའི་སྟོབས་ཀུན་
ཏུ་ཁྱབ་པ་ཉིད་ཀྱིས་གལ་ཏེ་སེམས་ཅན་ཐམས་ཅད་འབྲོག་དགོན་པ་དང་གཡང་ཁ་སོགས་ཉམ་ང་བའི་སར་ཕྱིན་པ་ན་རྐུན་པོས་འཇོམས་མི་ནུས་པར་བྱེད་དོ། །དགུ་པ་ནི། ཐོས་
པ་ལས་རིམ་གྱིས་ཡུལ་དང་བྲལ་ནས་གཟུགས་ཀྱིས་འཕྲོག་པར་མ་ནུས་པ་ཉིད་ཀྱིས་སེམས་ཅན་འདོད་ཆགས་ཅན་ཐམས་ཅད་ཀྱི་འདོད་ཆགས་རིང་དུ་སྤོང་ནུས་པར་བྱེད་དོ། །བཅུ་
པ་ནི༑ སྒྲའི་རང་བཞིན་ཡུལ་གྱིས་མ་གོས་པས་དབང་པོ་དང་ཡུལ་མཉམ་པ་ཉིད་དུ་གྱུར་ཅིང་ལྟོས་བྱ་ལྟོས་བྱེད་མེད་པ་ཉིད་ཀྱིས་སེམས་ཅན་ཞེ་སྡང་ཅན་ཐམས་ཅད་ཞེ་སྡང་དང་འབྲལ་
ནུས་པར་བྱེད་དོ། །བཅུ་གཅིག་པ་ནི། ཡུལ་གྱི་དམིགས་པ་ཟད་ཅིང་ཕྱིར་བསྡུས་ནས་ཆོས་ཀྱི་དབྱིངས་དང་ལུས་སེམས་བཻཌཱུ་ཪྱ་ལྟར་གསལ་ཞིང་སྒྲིབ་ཐོགས་མད་པ་ཉིད་ཀྱིས་རྟུལ་
ཞིང་རྨོངས་པའི་སྒྲིབ་པ་ཅན་གྱི་སེམས་ཅན་ཐམས་ཅད་གཏི་མུག་དང་འབྲལ་བར་བྱེད་ནུས་སོ། །བཅུ་གཉིས་པ་ནི། རྣམ་པ་རྣམས་བསྡུས་ནས་ཐོས་པའི་རང་བཞིན་དུ་ཞུགས་ནས་ཆོས་

66-1-496a

ཀྱི་དབྱིངས་ལས་མི་གཡོ་བར་འཇིག་རྟེན་གྱི་ཁམས་སྣ་ཚོགས་སུ་སོང་སྟེ་འཇིག་རྟེན་གྱི་སྤྱོད་པ་འཇིག་པར་ཡང་མི་བྱེད་ལ། ཕྱོགས་བཅུ་ཐམས་ཅད་
དུ་ཕྱིན་ནས་རྡུལ་སྙེད་ཀྱི་དེ་བཞིན་གཤེགས་པ་ཐམས་ཅད་ལ་མཆོད་ཅིང་དེ་བཞིན་གཤེགས་པ་རེ་རེའི་དྲུང་དུ་ཆོས་ཀྱི་རྒྱལ་པོའི་སྲས་སུ་འགྱུར་བར་བྱེད་ནུས་པའི་ཕྱིར་
འཇིག་རྟེན་ན་བུ་མེད་པ་དག་བུ་དོན་དུ་གཉེར་ན་བུ་བསོད་ནམས་དང་ལྡན་ཞིང་བློ་གྲོས་ཆེ་བ་སྐྱེ་བར་བྱེད་ནུས་སོ། །བཅུ་གསུམ་པ་ནི། དབང་པོ་དྲུག་གི་དེ་ཁོ་ན་ཉིད་མཐར་ཐུག་
པ་གསལ་བར་མཁྱེན་པ་ནི། གཉིས་སུ་མེད་ཅིང་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་དེའི་ནང་དུ་ཆུད་པའི་མེ་ལོང་ལྟ་བུའི་ཡེ་ཤེས་སུ་གྱུར་ཅིང་སྟོང་པ་ཉིད་ཀྱིས་
དེ་བཞིན་གཤེགས་པའི་སྙིང་པོར་གྲུབ་ནས་ཕྱོགས་བཅུའི་རྡུལ་སྙེད་ཀྱི་དེ་བཞིན་གཤེགས་པ་རྣམས་ཀྱི་ཆོས་ཀྱི་ཚུལ་ཟབ་མོ་གུས་པས་ཉམས་སུ་བླངས་ནས་མི་ཉམས་པའི་
ཕྱིར་འཇིག་རྟེན་ན་བུ་མོ་འདོད་ན་བརྟན་ཅིང་དུལ་ལ་ཚུལ་བཟང་བ་བསོད་ནམས་ཀྱི་དཔལ་དང་ལྡན་པ་ཡིད་དུ་འོང་ཞིང་ཀུན་གྱིས་བཀུར་བའི་བུ་མོ་སྐྱེ་བར་བྱེད་ནུས་སོ། །བཅུ་བཞི་
པ་ནི། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཉི་མ་དང་ཟླ་བ་བྱེ་བ་ཕྲག་བརྒྱ་དང་ལྡན་པ་ན་ད་ལྟ་བཞུགས་པའི་ཆོས་ཀྱི་རྒྱལ་པོའི་སྲས་གངྒཱའི་ཀླུང་གི་བྱེ་མ་སྙེད་

66-1-496b

དྲུག་ཅུ་རྩ་གཉིས་ཀྱི་གྲངས་དང་མཉམ་པ་དག་གིས་ཐབས་ལ་མཁས་པ་ཐ་དད་པས་བདག་ཉིད་ཆོས་སྤྱོད་ཅིང་གཞན་ལ་བསྟན་ནས་ལམ་བཟང་པོར་བཀྲི་ཞིང་འདུལ་བ་དང་སེམས་ཅན་
ཐམས་ཅད་རང་རང་གི་སྐལ་བ་དང་འཚམ་པར་བདག་ཉིད་ཀྱིས་ཐོབ་པའི་མངོན་པར་བྱང་ཆུབ་པའི་རྩ་བའི་རྒྱུ་རྣ་བའི་སྒོ་ནས་མཆོག་ཏུ་གསལ་བར་བྱས་པའི་རྗེས་སུ་ལུས་དང་སེམས་ཀྱི་ནང་དུ་
ཤིན་ཏུ་རྨད་དུ་བྱུང་བའི་ཆོས་ཀྱི་དབྱིངས་ཀུན་ཏུ་ཁྱབ་པ་དག་ཆུད་པའི་ཕྱིར་སེམས་ཅན་ཐམས་ཅད་ཀྱིས་བདག་གི་མིང་ནས་བོས་པ་དང༌། གངྒཱའི་ཀླུང་གི་བྱེ་མ་སྙེད་དྲུག་ཅུ་རྩ་གཉིས་ཀྱི་གྲངས་
དང་མཉམ་པའི་ཆོས་ཀྱི་རྒྱལ་པོའི་སྲས་དག་གི་མིང་ནས་བོས་པའི་སྐྱེ་བོ་གཉིས་ཀྱི་ཕན་ཡོན་དང་བསོད་ནམས་མཉམ་མོ། །བཅོམ་ལྡན་འདས། བདག་གི་མིང་དང་དེ་དག་གི་མིང་མི་མཉམ་པ་མེད་
པར་གྱུར་བ་ནི། བདག་གིས་བརྩོན་པས་སྦྱངས་པ་ལས་མངོན་པར་བྱང་ཆུབ་པོ་ཐོབ་པ་ལས་བྱུང་བ་ཡིན་ནོ། །ཡོན་ཏན་འདིའི་མིང་ནི། མི་འཇིགས་པ་བཅུ་བཞིའི་སྟོབས་ཀྱིས་སེམས་ཅན་ཐམས་
ཅད་ལ་ཁྱབ་པར་སྲུང་ཞིང་སྐྱོད་པར་བྱེད་པ་ཞེས་བྱའོ། །བཅོམ་ལྡན་འདས། བདག་མངོན་པར་བྱང་ཆུབ་པ་ཐོབ་ནས་བླ་ན་མེད་པའི་ལམ་གྲུབ་པའི་ཕྱིར་ཡང་བསམ་གྱིས་མི་ཁྱབ་ཅིང་འབད་རྩོལ་
མེད་པ་རྨད་དུ་བྱུང་བའི་ཡོན་ཏན་བཞི་བདེ་བླག་ཏུ་གྲུབ་བོ། །དང་པོ་ནི། བདག་ཐོག་མར་རྨད་དུ་བྱུང་བའི་ཡང་རྨད་དུ་བྱུང་བ་ཐོས་པའི་སེམས་ཐོབ་ནས་སེམས་ཀྱི་རང་བཞིན་ཐོས་པ་དང་བྲལ་

66-1-497a

ཞིང་མཐོང་བ་དང་ཐོས་པ་དང་ཚོར་བ་དང་ཤེས་པའི་བྱ་བ་སོ་སོར་མ་ཕྱེ་བར་ཡུལ་ལ་འཇུག་པའི་རིན་པོ་ཆེ་གསལ་རིག་རང་བྱུང་གི་ཡེ་ཤེས་གྲུབ་ཅིང༌། དེ་བཞིན་
དུ་བདག་རྨད་དུ་བྱུང་བའི་གཟུགས་སུ་སྤྲུལ་ནས་མཐའ་མེད་པའི་གསང་སྔགས་འཆད་པར་ནུས་སོ། །དེ་ལས་མགོ་གཅིག་པ་དང༌། མགོ་གསུམ་པ་དང༌། མགོ་ལྔ་པ་དང༌། མགོ་
བདུན་པ་དང༌། མགོ་དགུ་པ་དང༌། མགོ་བཅུ་གཅིག་པ་ནས་མགོ་བརྒྱ་རྩ་བརྒྱད་ཀྱི་བར་དང༌། མགོ་སྟོང་ཅན་དང༌། མགོ་ཁྲི་ཅན་དང༌། མི་ཕྱེད་པའི་མགོ་བརྒྱད་ཁྲི་བཞི་སྟོང་ཅན་གྱི་བར་དང༌།
ལག་པ་གཉིས་པ་དང༌། ལག་པ་བཞི་པ་དང༌། ལག་པ་དྲུག་པ་དང༌། ལག་པ་བརྒྱད་པ་དང༌། ལག་པ་བཅུ་པ་དང༌། ལག་པ་བཅུ་གཉིས་པ་དང༌། བཅུ་བཞི་པ་དང༌། བཅུ་དྲུག་པ་དང༌། བཅོ་
བརྒྱད་པ་དང༌། ཉི་ཤུ་ནས་ཉི་ཤུ་རྩ་བཞིའི་བར་དང༌། དེ་ལས་ལག་པ་བརྒྱ་རྩ་བརྒྱད་པ་དང༌། ལག་པ་སྟོང་ཅན་དང༌། ལག་པ་ཁྲི་ཅན་དང༌། ལག་པ་བརྒྱད་ཁྲི་བཞི་སྟོང་གི་བར་དང༌། མིག་
གཉིས་པ་དང༌། མིག་གསུམ་པ་དང༌། མིག་བཞི་པ་དང༌། མིག་དགུ་པ་དང༌། དེ་ལས་མིག་བརྒྱ་རྩ་བརྒྱད་པ་དང༌། མིག་སྟོང་ཅན་དང༌། མིག་ཁྲི་ཅན་དང༌། རྣམ་པར་དག་པའི་རིན་པོ་ཆེའི་མིག་བརྒྱད་ཁྲི་
བཞི་སྟོང་གི་བར་དུ་སྤྲུལ་ཞིང༌། འགའ་ཞིག་ཏུ་བྱམས་པ་དང༌། འགའ་ཞིག་ཏུ་ཁྲོ་བ་དང༌། འགའ་ཞིག་ཏུ་ཏིང་ངེ་འཛིན་དང༌། འགའ་ཞིག་ཏུ་ཤེས་རབ་ཀྱིས་སེམས་ཅན་ཐམས་ཅད་སྲུང༌།

66-1-497b

ཞིང་སྐྱོབ་པ་དང་བདེ་བ་ལ་འགོད་པར་བྱེད་དོ། །གཉིས་པ་ནི། བདག་གི་མཉན་པ་དང་སེམས་པ་དབང་པོ་དྲུག་དང་བྲལ་བས་ཇི་ལྟར་སྐད་ཀྱི་དབྱངས་ར་བས་མི་འགོག་པར་ཐོས་པ་བཞིན་དུ་སྣ་ཚོགས་པའི་གཟུགས་
སུ་སྤྲུལ་ནས་གསང་སྔགས་ཀྱི་སྒྲ་སྣ་ཚོགས་པ་སྒྲོག་པར་བྱེད་དོ། །གཟུགས་དེ་དང་གསང་སྔགས་དེས་སེམས་ཅན་ཐམས་ཅད་ལ་འཇིགས་པ་མེད་པར་བྱེད་ནུས་པས་དེ་དང་མཐུན་པར་ཕྱོགས་བཅུའི་
རྡུལ་སྙེད་ཀྱི་འཇིག་རྟེན་གྱི་ཁམས་ཐམས་ཅད་དུ་བདག་ལ་མི་འཇིགས་པ་ཐམས་ཅད་སྦྱིན་པ་ཞེས་གྲགས་པར་གྱུར་ཏོ། །གསུམ་པ་ནི། བདག་ཐོག་མ་ནས་མངོན་པར་བྱང་ཆུབ་པའི་གསལ་རིག་རྨད་
དུ་བྱུང་བའི་རྩ་བའི་རྒྱུ་ལ་བསླབ་ཅིང་སྦྱངས་པས་གང་དུ་ཕྱིན་པའི་འཇིག་རྟེན་གྱི་ཁམས་དེའི་སེམས་ཅན་ཐམས་ཅད་སོ་སོ་ནས་རང་རང་གི་རིན་པོ་ཆེ་སོགས་ཡོ་བྱད་བཏང་ནས་བདག་གི་སྙིང་རྗེ་བསྐུལ་
ཞིང་གསོལ་བ་འདེབས་པར་བྱེད་དོ། །བཞི་པ་ནི། བདག་གིས་དེ་བཞིན་གཤེགས་པའི་དགོངས་པ་རྙེད་ཅིང་མཐར་ཐུག་པའི་དོན་གསལ་བར་བྱེད་པས་རིན་པོ་ཆེའི་ཡོ་བྱད་ཀྱིས་ཕྱོགས་བཅུའི་དེ་བཞིན་
གཤེགས་པ་རྣམས་ལ་མཆོད་པ་སྣ་ཚོགས་པས་མཆོད་པར་བྱེད་ཅིང་འཇིག་རྟེན་གྱི་ཁམས་ཀྱི་རིགས་དྲུག་གི་སེམས་ཅན་ཐམས་ཅད་ལ་སྙོམས་པར་གང་དག་བུད་མེད་འདོད་པ་ལ་བུད་མེད་ཐོབ་པར་
བྱེད༑ བུ་འདོད་པ་ལ་བུ་ཐོབ་པར་བྱེད། ཏིང་ངེ་འཛིན་འདོད་པ་ལ་ཏིང་ངེ་འཛིན་ཐོབ་པར་བྱེད། ཚེ་རིང་བར་འདོད་པ་ལ་ཚེ་རིང་བ་ཐོབ་པར་བྱེད། དེ་བཞིན་དུ་མྱ་ངན་ལས་འདས་པ་ཆེན་པོ་འདོད་པ་ལ་མྱ་ང་

66-1-498a

ལས་འདས་པ་ཐོབ་པར་བྱེད་དོ། །དེ་བཞིན་གཤེགས་པས་མངོན་པར་བྱང་ཆུབ་པའི་རྒྱུ་དྲིས་པ་ལ། བདག་རྣ་བའི་སྒོ་ནས་ཏིང་ངེ་འཛིན་རྫོགས་པར་མངོན་དུ་གྱུར་ཅིང་སེམས་
ལ་དབང་ཐོབ་ནས་ནང་དུ་བསྡུས་པས་ཏིང་ངེ་འཛིན་ཐོབ་ཅིང་བྱང་ཆུབ་གྲུབ་པ་ནི། མཆོག་ཅེས་བྱའོ། །བཅོམ་ལྡན་འདས། དེ་བཞིན་གཤེགས་པ་དེས་བདག་ལ་མངོན་པར་བྱང་ཆུབ་བདེ་ཆོས་ཀྱི་སྒོ་ཐོབ་
ནུས་སོ༑ ༑ཞེས་བསྔགས་ཤིང་འཁོར་འདུས་པ་ཆེན་པོའི་དབུས་སུ་ལུང་བསྟན་ནས་སྤྱན་རས་གཟིགས་ཞེས་མིང་དུ་སྩལ་ཏོ། །བདག་གི་མཐོང་བ་དང་ཐོས་པ་ཕྱོགས་བཅུར་རྫོགས་པར་གསལ་ཞིང་དེ་
བཞིན་དུ་སྤྱན་རས་གཟིགས་ཀྱི་མིང་ཡང་ཕྱོགས་བཅུར་ཁྱབ་པར་གྱུར་ཏོ། །དེའི་ཚེ་བཅོམ་ལྡན་འདས་སེངྒེའི་ཁྲིའི་སྟེང་དུ་སྐུ་ལས་རིན་པོ་ཆེའི་འོད་ཟེར་འཕྲོས་ཤིང༌། ཕྱོགས་བཅུའི་རྒྱང་རིང་པོའི་
རྡུལ་སྙེད་ཀྱི་བཅོམ་ལྡན་འདས་དང༌། གཞན་ཡང་ཆོས་ཀྱི་རྒྱལ་པོའི་སྲས་བྱང་ཆུབ་སེམས་དཔའ་ཐམས་ཅད་ཀྱི་སྤྱི་བོར་ཕོག་པས་དེ་ནས་དེ་བཞིན་གཤེགས་པ་ཐམས་ཅད་ལས་རྡུལ་ཕྲ་རབ་ཀྱི་འཇིག་རྟེན་
གྱི་རྡུལ་སྙེད་ཀྱི་རིན་པོ་ཆེའི་འོད་ཟེར་འཕྲོས་ཏེ་དེ་བཞིན་གཤེགས་པའི་སྤྱི་བོ་དང་འཁོར་འདུས་པའི་བྱང་ཆུབ་སེམས་དཔའ་རྣམས་དང་དགྲ་བཅོམ་བའི་བར་དུ་ཕོག་པས་ནགས་ཚལ་དང༌། མཚོ་དང༌། རྫིང་
བུ་དག་ལས་ཆོས་ཀྱི་སྒྲ་དབྱངས་བྱུང་ངོ༌། །འོད་ཟེར་ཕན་ཚུན་དུ་བསྣོལ་ཞིང་འབྲེལ་བ་རིན་པོ་ཆེའི་དྲ་བ་ལྟ་བུར་གྱུར་ནས་འཁོར་འདུས་པ་ཐམས་ཅད་ཀྱིས་སྔར་མ་མཐོང་བའི་ཡ་མཚན་མཐོང་སྟེ་རྡོ་རྗེ་ལྟ་

66-1-498b

བུའི་ཏིང་ངེ་འཛིན་མ་ལུས་པ་ཐོབ་བོ། །དེའི་ཚེ་ནམ་མཁའ་ལས་རིན་པོ་ཆེ་སྣ་ཚོགས་པའི་པདྨ་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དག་སྤེལ་ཞིང་རྣམ་པར་བཀྲ་བའི་མེ་ཏོག་གི་ཆར་བབ་བོ། །ཕྱོགས་བཅུའི་
ནམ་མཁའ་བར་སྣང་རིན་པོ་ཆེ་སྣ་བདུན་གྱི་ཁ་དོག་ཅན་དུ་གྱུར་ཏེ་མི་མཇེད་ཀྱི་འཇིག་རྟེན་གྱི་ཁམས་འདིའི་ས་གཞི་དང༌། རི་དང༌། ཆུ་ཀླུང་ཐམས་ཅད་གློ་བུར་དུ་མི་སྣང་བར་གྱུར་ཏོ། །ཕྱོགས་བཅུའི་རྡུལ་ཕྲ་རབ་སྙེད་
ཀྱི་འཇིག་རྟེན་གྱི་ཁམས་ཐམས་ཅད་འཇིག་རྟེན་གྱི་ཁམས་གཅིག་ཏུ་སྣང་བར་གྱུར་ཏོ། །ཆོས་ཀྱི་ཚིགས་སུ་བཅད་པའི་དབྱངས་རང་གྲགས་པར་གྱུར་ཏོ། །དེ་ནས་བཅོམ་ལྡན་འདས་ཀྱི་ཆོས་ཀྱི་རྒྱལ་པོའི་སྲས་
འཇམ་པའི་དབྱངས་ལ་བཀའ་སྩལ་པ། ཁྱོད་ད་ལྟ་བྱང་ཆུབ་སེམས་དཔའ་དང༌། དགྲ་བཅོམ་པ་མི་སློབ་པ་ཉི་ཤུ་རྩ་ལྔ་པོ་དག་སོ་སོས་སྨྲས་པའི་ཐོག་མའི་ཐབས་ལ་མཁས་པས་ལམ་གྲུབ་པར་སྨྲས་པ་ལ་ལྟོས་
ཤིག །ཐམས་ཅད་ཀྱང་མངོན་པར་བྱང་ཆུབ་པའི་ལམ་བརྩོན་པས་སྦྱངས་སོ། །ཞེས་སྨྲའོ། །དེ་དག་གི་བརྩོན་པས་སྦྱངས་པ་ལ་ངེས་པར་མཆོག་དམན་དང༌། སྔ་ཕྱིའི་ཁྱད་པར་མེད་དོ། །ངས་ད་ལྟ་ཀུན་དགའ་བོ་ལ་ཚུལ་
འདི་སྟོན་པར་བྱེད་ན། སྤྱོད་པ་ཉི་ཤུ་རྩ་ལྔ་པོ་དེ་དག་ལས་གང་ཞིག་དེའི་དབང་པོ་དང་འཚམ་ཞིང་རྟོགས་པར་འགྱུར། སླར་ཡང་ང་མྱ་ངན་ལས་འདས་པའི་རྗེས་སུ་འཇིག་རྟེན་འདིའི་སེམས་ཅན་ཐམས་ཅད་བྱང་ཆུབ་
སེམས་དཔའི་ཐེག་པ་ལ་ཞུགས་ནས་བླ་ན་མེད་པའི་ལམ་འཚོལ་བ་ན་ཐབས་ལ་མཁས་པ་གང་གིས་བདེ་བླག་ཏུ་སྒྲུབ་པར་བྱེད་ནུས་ཞེས་བཀའ་སྩལ་བ་དང༌། ཆོས་ཀྱི་རྒྱལ་པོའི་སྲས་འཇམ་པའི་དབྱངས་བཅོམ་

66-1-499a

ལྡན་འདས་ཀྱིས་བརྩེ་བས་བཀའ་སྩལ་མ་ཐག་ཏུ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་སངས་རྒྱས་ཀྱི་མཐུས་བཅོམ་ལྡན་འདས་ལ་ཚིགས་
སུ་བཅད་པ་འདི་དག་གསོལ་ཏོ། །རྣམ་རིག་རྒྱ་མཚོ་རང་བཞིན་མཆོག་ཏུ་དྭངས། །གདོད་ནས་གསལ་བའི་མངོན་བྱང་རྨད་དུ་བྱུང༌། །སྣང་བྱའི་དོན་ཀུན་དེ་ཡིས་གསལ་བར་གྱུར། །སྣང་བྱ་མངོན་གྱུར་
རང་བཞིན་བག་ལ་ཞ། །རྫུན་སྣང་འཁྲུལ་པས་ནམ་མཁའ་སྟོང་པ་བྱུང༌། །སྟོང་ལ་བརྟེན་ནས་འཇིག་རྟེན་ཁམས་རྣམས་གྲུབ། །སེམས་ཀྱི་བྱེད་པས་ཡུལ་ཁམས་སོ་སོར་གྱུར། །རྣམ་པར་
ཤེས་པས་སེམས་ཅན་ཁམས་རྣམས་བྱུང༌། །སྟོང་པ་རིག་པ་མཆོག་གི་རྣམ་འཕྲུལ་ཏེ། །དཔེར་ན་མཚོ་ལས་ཆུ་བུར་རྡོལ་བ་བཞིན། །ཟག་བཅས་འཇིག་རྟེན་ཁམས་མང་རྡུལ་སྙེད་རྣམས།།
ཐམས་ཅད་སྟོང་ལ་བརྟེན་ནས་གནས་པ་ཡིན། །ཆུ་བུར་ཞིག་ན་སྟོང་པའང་མེད་འགྱུར་ན། །སྲིད་པ་གསུམ་པོ་ལ་ནི་ལྟ་ཅི་སྨོས། །མཐར་ཐུག་རང་བཞིན་ལ་ཞུགས་གཉིས་སུ་མེད། །བཀྲི་བྱེད་
ཐབས་ལ་མཁས་པའི་སྒོ་མོ་མང༌། །འཕགས་པའི་རང་བཞིན་ཀུན་ཏུ་འགོག་པ་མེད། །འཇུག་ངོགས་ཐ་དད་ཀུན་ཀྱང་བཀྲི་བའི་ཐབས། །ཐོག་མར་སེམས་བསྐྱེད་ཏིང་འཛིན་ལ་འཇུག་ཚེ། །
བུལ་དང་མྱུར་བའི་ཚུལ་ནི་འདྲ་མ་ཡིན། །གཟུགས་སུ་རྣམ་པར་རྟོག་པས་ཡུལ་རྣམས་འབྱུང༌། །ཞིབ་ཏུ་བརྟག་ཀྱང་རྟོག་པའི་གཏིང་མི་ཕྱིན། །འདི་ཡི་གཏིང་མཐའ་གསལ་བར་མི་ནུས་ན། །ཇི་

66-1-499b

ལྟར་མངོན་པར་བྱང་ཆུབ་འགྲུབ་པར་བྱེད། །དབྱངས་དང་བརྗོད་པ་སྣ་ཚོགས་འདྲེས་པ་ནི། །མིང་དང་ཚིག་གི་བརྗོད་པ་ཙམ་དུ་ཟད། །གཅིག་ཏུ་ཐམས་ཅད་ཆུད་པར་མི་ནུས་ཕྱིར། །ཇི་ལྟར་མངོན་པར་
བྱང་ཆུབ་འགྲུབ་པར་བྱེད། །དྲི་ནི་འཕྲད་ཅིང་ལྟོས་པ་དག་ལས་ཤེས། །བྲལ་བར་གྱུར་ན་དེ་ནས་དམིགས་སུ་མེད། །རྟག་ཏུ་ཤེས་པར་འགྱུར་བ་མ་ཡིན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་
པར་བྱེད། །རོ་ཡི་རང་བཞིན་གདོད་ནས་གྲུབ་མ་མིན། །ངེས་པར་མྱོང་བའི་ཚེ་མ་གྲུབ་པ་ཡིན། །དེ་ཡི་རིག་པ་གཅིག་ཏུ་མི་འགྱུར་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །རེག་པ་རེག་
བྱའི་ཡུལ་ལས་གསལ་བར་འགྱུར། །ཡུལ་གྱི་གནས་མེད་རེག་ཅེས་བྱར་མི་རུང༌། །འཕྲད་དང་འབྲལ་བའི་རང་བཞིན་མི་བརྟན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །ཆོས་ཞེས་བྱ་བ་
ནང་གི་ཡུལ་ཡིན་ཏེ། །ངེས་པར་ཕྱི་ཡུལ་ལ་བརྟེན་གནས་ཡོད་དམ། །གཟུང་འཛིན་ཇི་ལྟར་གྱུར་ཀྱང་ཁྱབ་པ་མིན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །མཐོང་བའི་རང་བཞིན་ཕྱོགས་
བཞིར་འདྲ་ན་ཡང༌། །མདུན་གྱི་ཡུལ་མཐོང་རྒྱབ་ཀྱི་མཐོང་མ་ཡིན། །མཐོང་བ་ཕྱོགས་གཅིག་ཆད་པར་འགྱུར་བའི་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །སྣ་དབུགས་འབྱུང་
འཇུག་འགོག་པ་མེད་འགྱུར་ན། །བར་དུ་དབུགས་ཀྱི་རྒྱུ་བ་གཞན་མི་ཆུད། །ཕན་ཚུན་འབྲེལ་ནས་འཇུག་པ་མ་ཡིན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱད། །ལྕེ་ལ་རོ་

66-1-500a

བྲོ་རྒྱུ་རྐྱེན་མེད་མ་ཡིན། །ཚོར་ཞིང་མྱོང་བ་རོ་ལས་འབྱུང་བ་ཡིན། །རོ་འགག་ན་ནི་གང་ཡང་མེད་པའི་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །རེག་བྱེད་
ལུས་ནི་ཡུལ་ལས་གཞན་མ་ཡིན། །སོ་སོར་རྟོགས་པ་གསལ་རིག་མ་ཡིན་ཞིང༌། །གཉུག་མར་གནས་ཀྱང་རྟོགས་པར་མི་ནུས་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །
ཡིད་ཀྱི་དབང་པོ་འཁྲུལ་བའི་སེམས་དང་འདྲེས། །དྭངས་པའི་རང་བཞིན་གསལ་བར་ནུས་མ་ཡིན། །སེམས་ཤིང་དྲན་པ་འབྲལ་བར་མི་ནུས་ཕྱིར། །ཇི་ལྟར་མངོན་པར་
བྱང་ཆུབ་འགྲུབ་པར་བྱེད། །མཐོང་བའི་རྣམ་ཤེས་རྣམ་གསུམ་ཡུལ་དང་འདུས། །གཞི་ལ་བརྟག་ན་གཟུགས་ཉིད་མིན་ཞེས་བྱ། །རང་གི་རྣམ་པ་གདོད་ནས་ངེས་གཟུང་
མེད༑ ༑ཇི་ལྟར་མངོན་པར་བྱང་ཆུབ་འགྲུབ་པར་བྱེད། །ཡིད་ཀྱི་ཐོས་པ་ཕྱོགས་བཅུ་ཀུན་ལ་ཁྱབ། །སྐྱེས་པ་རྒྱུ་རྐྱེན་ནུས་པ་ཆེ་ལས་འབྱུང༌། །ཇི་ལྟར་བྱས་ཀྱང་གསར་བུའི་བློ་མི་འཇུག།
ཇི་ལྟར་མངོན་པར་བྱང་ཆུབ་འགྲུབ་པར་བྱེད། །སྣ་ཡི་ཤེས་པ་འཕྲལ་གྱི་དབང་པོར་འཚམ། །གཡོ་བའི་སེམས་ཉིད་གནས་པའི་ཆེད་དུ་ཡིན། །དམིགས་པ་གཅིག་ལ་གནས་
པའི་སེམས་ཀྱི་རྟེན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །ཆོས་སྨྲ་སྒྲ་དང་བརྗོད་པའི་བྱེད་པ་སྟེ། །བག་ཆགས་སྨིན་པས་དོན་གསལ་རྟོགས་པར་ནུས། །མིང་དང་

66-1-500b

བརྗོད་པ་ཟག་མེད་མ་ཡིན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །སྡོམ་པ་ལུས་ནི་སྲུང་བར་བྱེད་པ་སྟེ། །ལུས་ལས་གཞན་དུ་ཅི་ཞིག་སྲུང་བར་བྱེད། །གདོད་
ནས་ཀུན་ཏུ་ཁྱབ་པ་མ་ཡིན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །རྫུ་འཕྲུལ་སྔོན་གྱི་རྒྱུ་ལས་བྱུང་བ་སྟེ། །ཡུལ་གྱི་ཆོས་ལ་རྟོགས་པར་ཅི་ཞིག་ལྟོས། །
དམིགས་པའི་དངོས་པོ་དང་ནི་འབྲལ་དུ་མེད། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གལ་ཏེ་ས་ཡི་རང་བཞིན་ལ་རྟོག་ན། །སྲ་ཞིང་འཐས་ལ་ཐོགས་པ་མེད་པ་མིན། །
འདུས་ཤིང་བྱས་པ་འཕགས་པའི་རང་བཞིན་མིན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གང་ཞིག་ཆུ་ཡི་རང་བཞིན་ལ་རྟོག་ན། །བསམ་པའི་དམིགས་པ་ཡང་དག་
དོན་མ་ཡིན། །གདོད་མའི་རང་བཞིན་རྟོག་གེའི་ཡུལ་མ་ཡིན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གང་དག་མེ་ཡི་རང་བཞིན་ལ་རྟོག་ན། །སྲིད་བྲལ་ཡང་དག་དོན་
ལ་བྲལ་བ་མིན། །གསར་བུ་བཀྲི་བའི་ཐབས་མཁས་མ་ཡིན་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གང་དག་རླུང་གི་རང་བཞིན་ལ་རྟོག་ན། །གཡོ་དང་མི་
གཡོ་ཕན་ཚུན་མི་ལྟོས་མིན། །ལྟོས་པ་དག་ནི་བླ་མེད་ཡེ་ཤེས་མིན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གང་ཞིག་སྟོང་པ་ཉིད་ལ་རྟོག་པ་ན། །རྨོངས་ཤིང་

66-1-501a

བླུན་ལ་གདོད་ནས་རིག་པ་མེད། །དེ་མེད་ཕྱིར་ན་བྱང་ཆུབ་ཚུལ་ལས་གཞན། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །གང་དག་རྣམ་པར་
ཤེས་པ་ལ་རྟོག་ན། །རྣམ་ཤེས་བརྟག་ན་རྟག་ཏུ་གནས་མ་ཡིན། །སེམས་ཀྱི་གནས་པ་བདེན་མིན་རྫུན་པའི་ཕྱིར། །ཇི་ལྟར་མངོན་པར་བྱང་ཆུབ་འགྲུབ་པར་བྱེད། །
འདུ་བྱེད་ཐམས་ཅད་རྟག་པ་མ་ཡིན་ཏེ། །དྲན་བའི་རང་བཞིན་གཞི་ནས་སྐྱེ་འགག་ལྡན། །རྒྱུ་འབྲས་སོ་སོར་མ་འདྲེས་པ་ཉིད་ཕྱིར། །ཇི་ལྟར་མངོན་པར་བྱང་ཆུབ་འགྲུབ་
པར་བྱེད། །དེང་བདག་བཅོམ་ལྡན་འདས་ལ་གསོལ་བ་ནི། །སྟོན་པ་མི་མཇེད་འཇིག་རྟེན་ཁམས་འདིར་འཁྲུངས། །ཕྱོགས་འདིའི་ཡང་དག་བསྟན་པའི་གཞུང་ལུགས་ནི། །
རྣམ་དག་བཤད་དང་ཉན་པ་ལ་ནི་གནས། །གང་དག་ཏིང་འཛིན་ཐོབ་པར་འདོད་པ་དེས། །ངེས་པར་ཤོས་བ་ཉིད་ལས་ཡང་དག་འཇུག །སྡུག་བསྔལ་དང་བྲལ་རྣམ་གྲོལ་
ཐོབ་པ་ཡི། །སྤྱན་རས་གཟིགས་དེ་ཨེ་མ་རྨད་དུ་བྱུང༌། །བསྐལ་པ་གངྒཱའི་ཀླུང་གི་བྱེ་སྙེད་ཀྱི། །རྡུལ་གྱི་གྲངས་མཉམ་སངས་རྒྱས་ཞིང་ཞུགས་ནས། །དབང་ཕྱུག་
ཆེན་པོའི་མཐུ་དང་ལྡན་གྱུར་པས། །སེམས་ཅན་ཀུན་ལ་མི་འཇིགས་སྦྱིན་པ་མཛད། །རྨད་དུ་བྱུང་བའི་དབྱངས་ལྡན་སྤྱན་རས་གཟིགས། །ཚངས་དབྱངས་རྒྱ་མཚོའི་

66-1-501b

རླབས་ཀྱི་དབྱངས་དང་ལྡན། །འཇིག་རྟེན་ཐམས་ཅད་སྐྱོབ་ཅིང་བདེ་བར་མཛད། །འཇིག་རྟེན་ལས་འདས་རྟག་པའི་གནས་སུ་བཀོད། །དེང་བདག་དེ་བཞིན་གཤེགས་ལ་གསོལ་བ་ནི།
སྤྱན་རས་གཟིགས་ཀྱིས་ཇི་ལྟར་སྨྲས་པ་བཞིན། །དཔེར་ན་མི་ཞིག་དབེན་པར་གནས་པ་ལ། །ཕྱོགས་བཅུ་ཀུན་ནས་དུས་གཅིག་རྔ་བརྡུང་བ། །ཕྱོགས་བཅུའི་སྒྲ་ཀུན་ལྷན་ཅིག་
ཐོས་པའི་ཕྱིར། །འདི་ནི་ཡང་དག་པར་ནི་རྫོགས་པ་ཡིན། །མིག་གིས་བར་དུ་ཆོད་པའི་གཟུགས་མི་མཐོང༌། །ཁ་དང་སྣ་ཡང་དེ་དང་མཚུངས་པ་ཉིད། །ལུས་ཀྱིས་རེག་ན་ད་གདོད་
ཤེས་པར་འགྱུར། །སེམས་དང་དྲན་པ་མི་རྟག་ངེས་གཟུང་མེད། །ར་བས་ཆོད་པའི་སྒྲ་ལ་ཉན་པ་ན། །ཉེ་དང་རིང་བ་ཀུན་ཀྱང་ཐོས་པ་ཡིན། །དབང་ལྔའི་འཇུག་པ་མི་མཉམ་ལ་
བརྟེན་ན། །འདི་ནི་ཡང་དག་པར་ན་རྫོགས་པ་ཡིན། །སྒྲ་དབྱངས་རང་བཞིན་གཡོ་དང་མི་གཡོ་བ། །མཉན་པའི་ལམ་དུ་ཡོད་དང་མེད་པས་ཕྱེ། །སྒྲ་མེད་ནི་ན་ཐོས་པ་མེད་ཅེས་བྱ། །
ཐོས་པའི་རང་བཞིན་གཏན་ནས་མེད་པ་ཡིན། །སྒྲ་མེད་པས་ནི་འགག་པར་མི་འགྱུར་ལ། །སྒྲ་ཡོད་པས་ནི་སྐྱེ་བར་ཡང་མི་འགྱུར། །སྐྱེ་འགག་གདོད་ནས་བྲལ་བ་ཉིད་ཀྱི་ཕྱིར། །
འདི་ནི་ཡང་དག་པར་ན་རྟག་པ་ཡིན། །རྨི་ལམ་རྨིས་པའི་ཡུལ་གྱི་སྣང་བ་ཡང༌། །མ་བསམ་པར་ནི་མེད་པ་ཡོད་མ་ཡིན། །རིག་ཅིང་སྒོམ་པ་སེམས་ཀྱི་རྟོགས་ལས་འདས། །ལུས་དང་སེམས་

66-1-502a

ཀྱིས་ཕྱིན་པར་ནུས་མ་ཡིན། །ད་ལྟ་མི་མཇེད་འཇིག་རྟེན་ཁམས་འདིར་ནི། །སྒྲ་ཡི་བརྗོད་པ་ལ་བརྟེན་གསལ་བར་བྱེད། །འགྲོ་ཀུན་ཐོས་པའི་རང་
བཞིན་ལ་རྨོངས་པས། །སྒྲ་རྗེས་འབྲང་བས་ཀུན་ཏུ་འཁྱམས་ཤིང་འཁོར། །ཀུན་དགའ་བོ་ཁྱོད་ཇི་ལྟར་བློ་ལྡན་ཡང༌། །ལོག་རྟོག་དྲ་བའི་འཆིང་བ་ལས་མི་འགྲོ་ལ། །འདི་ནི་
ཡུལ་རྗེས་འབྲང་བས་བྱིང་མིན་ནམ། །ནད་དུ་བསྡུས་པས་བདེན་པའི་དོན་མཐོང་འགྱུར། །ཀུན་དགའ་བོ་ཁྱོད་ད་ལྟ་ལེགས་པར་ཉོན། །བདག་ནི་དེ་བཞིན་གཤེགས་པའི་
གཟི་བྱིན་མཐུས། །འཇིག་པ་མེད་པར་རྡོ་རྗེའི་རྒྱལ་པོ་དང༌། །སྒྱུ་མ་ལྟ་བུ་སྨྲ་བསམ་ཡུལ་ལས་འདས། །བདེར་གཤེགས་ཡུམ་གྲུར་ཡང་དག་ཏིང་ངེ་འཛིན། །ཁྱོད་
ཀྱིས་རྡུལ་དང་མཉམ་པའི་སངས་རྒྱས་ཀྱི། །གསང་བ་ཟབ་མོའི་སྒོ་ཀུན་ཐོས་ན་ཡང༌། །འདོད་པའི་ཟག་པ་སྔོན་དུ་མ་བསལ་ན། །མང་དུ་ཐོས་པ་འཁྲུལ་པ་སྐྱེད་པའི་རྒྱུ། །ཐོས་
པས་སངས་རྒྱས་ལ་ནི་མངོན་ཞན་ནས། །ནང་དུ་ཐོས་པའི་རང་བཞིན་ཅིས་མི་སེམས། །ཐོས་པ་རང་གི་ངང་གིས་སྐྱེས་བ་མིན། །སྒྲ་ལ་བརྟེན་ནས་མིང་དུ་གྲུབ་པ་ཡིན། །ཐོས་པ་ནང་
ལ་གཞོལ་བས་སྒྲ་ལས་གྲོལ། །གང་དག་གྲོལ་བར་ནུས་དེ་སུ་ལ་བརྗོད། །དབང་པོ་གཅིག་ཉིད་གདོང་མའི་གཞིར་གཞོལ་ན། །དྲུག་པོ་དག་ཀྱང་རྣམ་པར་གྲོལ་བར་འགྱུར། །

66-1-502b

ཤེས་དང་ཐོས་པ་སྒྱུ་མ་རབ་རིབ་འདྲ། །སྲིད་གསུམ་ནམ་མཁའི་མེ་ཏོག་དག་དང་མཚུངས། །ཐོས་པ་ནང་གཞོལ་རབ་རིབ་རྩ་བ་སེལ། །ཡུལ་མི་དམིགས་ན་གསལ་རིག་རྫོགས་
པར་འགྱུར། །གསལ་མཐར་ཐུག་ན་ཀུན་ཏུ་ཁྱབ་པར་འགྱུར། །ཞི་བ་གསལ་ན་མཁའ་ཡང་ནང་དུ་ཆུད། །སླར་ཡང་འཇིག་རྟེན་དག་ལ་བལྟས་པ་ན། །རྨི་ལམ་གྱི་ནི་བྱ་
བྱེད་དག་དང་མཚུངས། །མ་ཏངྒི་མོ་ཡང་ཉིད་རྨི་ལམ་འདྲ། །སུ་ཞིག་ཁྱོད་ཉིད་ལ་ནི་འགོག་པར་ནུས། །དཔེར་ན་འཇིག་རྟེན་གྱི་ནི་སྒྱུ་མ་མཁན། །སྒྱུ་མས་སྐྱེས་བ་བུད་མེད་
སྤྲུལ་བྱས་ཏེ། །ཇི་ལྟར་དབང་པོ་སོ་སོར་གཡོ་མཐོང་ཡང༌། །གནད་འགག་གཅིག་གི་འཕྲུལ་ལ་བརྟེན་པ་སྟེ། །འཕྲུལ་འགག་ཞིག་མ་ཐག་ཏུ་མི་གཡོ་པས། །སྒྱུ་མའི་རང་བཞིན་
ཐམས་ཅད་མེད་པར་འགྱུར། །དབང་པོ་དྲུག་ཀྱང་དེ་དག་ཉིད་དང་མཚུངས། །གདོད་ནས་གསལ་རིག་གཅིག་ཉིད་ལ་བརྟེན་ནས། །འཕྲད་དང་ལྟོས་པ་དྲུག་གི་ཆ་རུ་འགྱུར། །
ཡུལ་གཅིག་ཟད་ནས་ནང་དུ་གཞོལ་གྱུར་ན། །ལོངས་སྤྱོད་དྲུག་པ་འགྲུབ་པར་འགྱུར་མ་ཡིན། །ཡུལ་གྱི་དྲི་མ་འདོད་རྒུར་ཟད་གྱུར་ནས། །རྨད་དུ་བྱུང་བའི་གསལ་རིག་འགྲུབ་པར་
འགྱུར། །དམིགས་པའི་ལྷག་མ་ཡོད་ན་སློབ་པ་སྟེ། །གསལ་རིག་མཐར་ཐུག་གྱུར་ན་སངས་རྒྱས་འགྱུར། །དགེ་འདུན་འདུས་པ་དང་བཅས་ཀུན་དགའ་བོ། །ཐོས་པའི་

66-1-503a

འཇུག་པ་ནང་དུ་གཞོལ་གྱུར་ནས། །ཐོས་པའི་རང་བཞིན་ལ་ནི་མཉན་པར་གྱིས། །རང་བཞིན་མངོན་གྱུར་བླ་ན་མེད་པའི་ལམ། །མངོན་པར་བྱང་ཆུབ་
ངེས་པར་དེ་དང་མཚུངས། འདི་ནི་རྡུལ་སྙེད་དེ་བཞིན་གཤེགས་རྣམས་ཀྱི། །བགྲོད་པ་གཅིག་པ་མྱ་ངན་འདས་པའི་སྒོ། །འདས་པའི་སངས་རྒྱས་བཅོམ་ལྡན་འདས་རྣམས་ནི།།
སྒྲོ་འདི་ཉིད་ནས་བྱང་ཆུབ་གྲུབ་པ་ཡིན། །ད་ལྟ་བཞུགས་པའི་བྱང་ཆུབ་སེམས་དཔའ་རྣམས། །སོ་སོ་ནས་ནི་གསལ་རིག་ཉིད་ལ་འཇུག ། མ་འོངས་སྐྱེ་བོ་ལམ་ལ་སློབ་པ་
རྣམས༑ ༑ཆོས་འདི་ཉིད་ལ་བརྟེན་ནས་བརྩོན་པར་རིགས། །བདག་ཀྱང་ཚུལ་འདི་ཉིད་ཀྱིས་རྟོགས་པ་ཡིན། །སྤྱན་རས་གཟིགས་དབང་གཅིག་པུ་མ་ཡིན་ནོ། །བཅོམ་ལྡན་
འདས་ཀྱི་བཀའ་ཡིས་བདག་ལ་ནི། །ལམ་ལ་བཀྲི་བའི་ཐབས་མཁས་ཐམས་ཅད་ཀྱིས། །དུས་མཐའི་སེམས་ཅན་སྐྱོབ་ཚུལ་དྲིས་པར་མཛད། །འཇིག་རྟེན་ལས་ནི་ཐར་པར་
བརྩོན་པ་རྣམས། །མྱ་ངན་འདས་སེམས་སྒྲུབ་པར་བྱེད་པ་ལ། །སྤྱན་རས་གཟིགས་ཀྱི་ཚུལ་འདི་མཆོག་ཅེས་བྱ། །ལམ་ལ་བཀྲི་བའི་ཐབས་མཁས་འདི་ལས་གཞན།།
ཐམས་ཅད་དེ་བཞིན་གཤེགས་པའི་གཟི་བྱིན་མཐུར། །བརྟེན་ནས་ཡུལ་དང་ཀུན་ཉོན་སྤང་བ་ཙམ། །རྟག་ཏུ་སློབ་པའི་ཐུན་མོང་ལམ་མ་ཡིན། །ཟབ་དང་མི་ཟབ་མཉམ་པར་

66-1-503b

འཇུག་པ་མིན། །དེ་བཞིན་གཤེགས་པའི་སྙིང་པོ་ལ་ཕྱག་འཚལ། །ཟག་པ་མེད་ཅིང་བསམ་གྱིས་མི་ཁྱབ་པ། །མ་འོངས་སྐྱེ་བོ་དག་ལ་བྱིན་བརླབས་ནས། །སྒོ་འདིར་ཐེ་ཚོམ་མེད་པར་
མཛད་དུ་གསོལ། །ཐབས་མཁས་འདི་ཡིས་བདེ་བླག་འགྲུབ་པའི་ཕྱིར། །ཀུན་དགའ་བོ་ཡི་བློ་དང་ཤིན་ཏུ་འཚམ། །ཐ་མའི་དུས་སུ་བྱིང་བའི་སེམས་ཅན་རྣམས། །དབང་པོ་གཅིག་པུ་
འདི་ལ་རབ་སྦྱངས་ན། །མངོན་བྱང་ཆུབ་འདི་གཞན་ལས་ཁྱད་པར་འཕགས། །ཡང་དག་པ་ཡི་སེམས་ནི་འདི་བཞིན་ནོ། །དེ་ནས་ཀུན་དགའ་བོ་དང་བཅས་པ་འཁོར་འདུས་པ་ཐམས་ཅད་
ལུས་སེམས་ཤིན་ཏུ་གསལ་བར་གྱུར་ཏེ་རྒྱས་པར་བསྟན་པ་རྣམ་པར་རྟོགས་ནས་སངས་རྒྱས་ཀྱི་གོ་འཕང་དང་མྱ་ངན་ལས་འདས་པ་ཆེན་པོ་ལ་བལྟ་བ་ནི། དཔེར་ན། སྐྱེ་བོ་འགའ་
ཞིག་དགོས་པའི་ཕྱིར་ཐག་རིང་པོར་སོང་སྟེ་ཕྱིར་ལྡོག་པར་མ་ནུས་ཀྱང་རང་ཡུལ་དུ་འགྲོ་བའི་ལམ་གསལ་བར་ཤེས་པ་ལྟར་དེར་འདུས་པའི་སྐྱེ་བོ་ཐམས་ཅད་དང༌། ལྷ་དང༌། ཀླུ་
སོགས་སྡེ་བརྒྱད་དང༌། སློབ་པ་དང༌། ཐེག་པ་འབྲིང་ལ་བརྩོན་པ་དག་དང༌། ཡང་སེམས་དང་པོ་བསྐྱེད་པའི་བྱང་ཆུབ་སེམས་དཔའ་དང་བཅས་པ་གངྒཱའི་ཀླུང་བཅུའི་བྱེ་མ་སྙེད་ཐམས་
ཅད་ལ་སོ་སོར་རྩ་བའི་སེམས་རྡུལ་གྱི་དྲི་མ་དང་བྲལ་ཏེ་ཆོས་ཀྱི་མིག་ཤིན་ཏུ་གསལ་བར་གྱུར་ཏོ། །རིགས་སད་པའི་དགེ་སློང་མས་ཚིགས་སུ་བཅད་པ་ཐོས་ནས་དགྲ་བཅོམ་པར་གྱུར་

66-1-504a

ཅིང༌། གྲངས་མེད་པའི་སེམས་ཅན་ཐམས་ཅད་ཀྱིས་བླ་ན་མེད་པའི་ཡང་བླ་ན་མེད་པའི་དགྲ་བཅོམ་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་དོ། །
ཀུན་དགའ་བོས་གོས་ཆགས་བཅོས་ཏེ་འདུས་པ་ཐམས་ཅད་ཀྱི་ནང་ནས་ཐལ་མོ་སྦྱར་ཞིང་ཕྱག་འཚལ་ནས་སེམས་དང་ཡོད་ཤིན་ཏུ་དང་བར་གྱུར་ཏེ་དགའ་བ་དང་སྐྱོ་བ་
ལྷན་ཅིག་ཏུ་སྐྱེས་ཤིང༌། མ་འོངས་པའི་སྐྱེ་བོ་ཐམས་ཅད་ལ་ཕན་པའི་སླད་དུ་སླར་ཡང་ཕྱག་འཚལ་ནས་བཅོམ་ལྡན་འདས་ལ་གསོལ་པ། ཐུགས་རྗེ་ཆེན་པོ་དང་ལྡན་པ་
སངས་རྒྱས་བཅོམ་ལྡན་འདས། བདག་གིས་ད་ལྟ་སངས་རྒྱས་སུ་འགྱུར་བའི་ཚུལ་རྟོགས་ནས་འདི་བརྩོན་པ་ན་སླད་ནས་ཡིད་གཉིས་ཟ་བ་དང་ནེམ་ནུར་མེད་པར་གྱུར་ཏོ། །
རྒྱུན་དུ་དེ་བཞིན་གཤེགས་པ་ལས་ཐོས་པ་ལ་རང་ཉིད་ཆེད་དུ་གྲོལ་བ་དོན་དུ་མི་གཉེར་བར་ཐོག་མར་གཞན་དགྲོལ་བར་བྱའོ་ཞེས་སེམས་པ་ནི། བྱང་ཆུབ་སེམས་དཔའ་རྣམས་
ཀྱི་སེམས་བསྐྱེད་པའི་ཚུལ་ལོ། །རང་ཉིད་ཀྱིས་ཁོང་དུ་ཆུད་ཅིང་གཞན་ཁོང་དུ་ཆུད་དུ་འཇུག་པ་དེ་དེ་བཞིན་གཤེགས་པས་འཇིག་རྟེན་དང་རྗེས་སུ་མཐུན་པར་འཇུག་
པའི་མཛད་པའོ། །ཞེས་གསུངས་པ། བདག་གྲོལ་བར་མ་གྱུར་ཀྱང་སྙིགས་མའི་དུས་ཀྱི་སེམས་ཅན་དགྲོལ་བར་བྱའོ། །ཞེས་འདོད་དོ། །སངས་རྒྱས་བཅོམ་ལྡན་འདས། འདི་

66-1-504b

ལྟ་བུའི་སེམས་ཅན་རྣམས་སངས་རྒྱས་དང་མ་འཕྲད་ནས་རིམ་གྱིས་རྒྱང་རིང་དུ་གྱུར་ཏེ་མི་དགེ་བའི་བཤེས་གཉེན་གྱིས་བཤད་པའི་ཚུལ་གངྒཱའི་ཀླུང་གི་བྱེ་མ་སྙེད་དུ་གྱུར་པ་ལས། །དེ་
དག་གི་སེམས་བསྡུས་ནས་ཏིང་ངེ་འཛིན་ལ་འཇུག་པར་བྱ་སྙམ་ན་ཇི་ལྟར་དེ་དག་ལ་ཆོས་ཀྱི་ཆོགས་གཏན་ལ་ཕབ་ནས་བདུད་ཀྱི་ལས་ཐམས་ཅད་རྒྱང་རིང་དུ་བསྲིངས་ཤིང་གདོད་བྱང་
ཆུབ་ཀྱི་སེམས་ལས་ཕྱིར་མི་ལྡོག་ཅིང་མི་གོལ་བར་བྱེད་ནུས་ཞེས་གསོལ་པ་ལ། དེའི་ཚེ་བཅོམ་ལྡན་འདས་ཀྱིས་འཁོར་འདུས་པའི་ནང་དུ་ཀུན་དགའ་བོ་ལ་བསྔགས་པ་མཛད་ནས་
བཀའ་སྩལ་པ། ཁྱོད་ཆོས་ཀྱི་ཚོགས་གཏན་ལ་ཕབ་ནས་སྙིགས་མའི་དུས་ཀྱི་སེམས་ཅན་ཐམས་ཅད་འདམ་དུ་བྱིང་པ་ལྟ་བུ་རྣམས་གྲོལ་ཞིང་སྐྱོང་བའི་ཚུལ་དྲིས་པ་ལེགས་སོ་
ལེགས་སོ། །ལེགས་པར་ཉོན་ཅིག །ཁྱོད་ལ་བཤད་པར་བྱའོ། །ཞེས་བཀའ་སྩལ་པ་ལ། ཀུན་དགའ་བོ་དང༌། འདུས་པ་ཐམས་ཅད་གུས་པས་བཀའི་རྗེས་སུ་བསྟན་པ་ནོད་ཅིང་
འདུག་གོ །བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་ངས་གདུངས་པའི་ཆོས་འདུལ་བ་ལས་ནན་ཏན་དུ་བྱ་བ་རྣམ་པ་གསུམ་གྱི་ཡང་དག་པའི་དོན་མ་
ཐོས་སམ། སེམས་བསྡུ་བ་ལ་ཚུལ་ཁྲིམས་ཞེས་བྱའོ། །ཚུལ་ཁྲིམས་ལས་ཏིང་ངེ་འཛིན་སྐྱེ་ཞིང་ཏིང་ངེ་འཛིན་ལས་ཤེས་རབ་སྐྱེའོ། །ཞེས་བྱ་བ་འདི་ཉིད་ཟག་པ་མེད་པའི་

66-1-505a

བསླབ་པ་གསུམ་ཞེས་བྱ་བ་ཡིན་ནོ། །ཀུན་དགའ་བོ། ངས་སེམས་བསྡུ་བ་ལ་ཚུལ་ཁྲིམས་ཞེས་བཏགས་པ་དེ་ཅི་ཡིན་ཞེ་ན། གལ་ཏེ་འཇིག་རྟེན་ཁམས་
ཀྱི་རིགས་དྲུག་གི་སེམས་ཅན་དེ་དག་ཐམས་ཅད་འདོད་པ་ལ་མི་ཆག་ན་སྐྱེ་ཤི་གཉིས་རེས་མོས་སུ་རྒྱུན་མི་འཆད་པའི་དབང་གིས་ལྟུང་བར་མི་འགྱུར། །ཁྱོད་ཏིང་ངེ་
འཛིན་ལ་སྦྱོང་བ་ནི། ཉོན་མོངས་པའི་འཁྲུལ་པ་དང་འབྲལ་བའི་ཕྱིར་ཡིན་ལ། ལོག་པར་གཡེམ་པའི་སེམས་མ་བསལ་ན་ཡུལ་དང་འབྲལ་བར་མི་འགྱུར་རོ། །ཇི་ལྟར་
ཤེས་རབ་ཆེ་ཞིང་ཏིང་ངེ་འཛིན་མངོན་དུ་གྱུར་ན་ཡང་ལོག་པར་གཡེམ་པ་མ་སྤངས་ན་ངེས་པར་བདུད་ཀྱི་རིས་སུ་ལྟུང་བས་རབ་བདུད་ཀྱི་རྒྱལ་པོ་དང༌། འབྲིང་བདུད་ཕོ་
དང༌། ཐ་མ་བདུད་མོར་འགྱུར་རོ། །དེ་དག་ལ་ཡང་བདུད་ཀྱི་སློབ་མ་ཡོད་ཅིང་སོ་སོ་ནས་རང་ཉིད་བླ་ན་མེད་པའི་གོ་འཕང་ཐོབ་བོ། །ཞེས་ཟེར་རོ། །མྱ་ངན་ལས་འདས་པའི་
རྗེས་ཆོས་ཀྱི་སྙིགས་མའི་དུས་སུ་བདུད་འདི་དག་འཇིག་རྟེན་དུ་འུར་ཞིང་དར་ནས་ཆེས་ཆེར་ཞེན་པས་ལོག་པར་གཡེམ་པ་བྱེད་ཅིང༌། རང་ཉིད་དགེ་བའི་བཤེས་གཉེན་
ཞེས་སྒྲོག་ཅིང་སེམས་ཅན་ཐམས་ཅད་འདོད་ཆགས་ཀྱི་ལྟ་བའི་དོང་དུ་ལྟུང་བར་བྱས་ཏེ་བྱང་ཆུབ་ཀྱི་ལམ་སྟོར་བར་བྱེད་དོ། །ཁྱོད་ཀྱིས་འཇིག་རྟེན་གྱི་སྐྱེ་བོ་དག་ལ་ཏིང་

66-1-505b

ངེ་འཛིན་སྦྱོང་ཞིང་སློབ་ཏུ་འཇུག་པ་ན་ཐོག་མར་སེམས་ཀྱིས་ལོག་པར་གཡེམ་པ་ཆོད་ཅིག་དང༌། འདི་ལ་དེ་བཞིན་གཤེགས་པས་སྔོན་གྱི་སངས་རྒྱས་བཅོམ་ལྡན་འདས་
རྣམས་ཀྱི་རབ་དང༌། མཆོག་དང༌། ཡང་དག་པ་དང༌། རྣམ་པར་དག་པ་རྨད་དུ་བྱུང་བའི་བསླབ་པ་དང་པོ་ཞེས་གསུངས་སོ། །ཀུན་དགའ་བོ། དེའི་ཕྱིར་གལ་ཏེ་ལོག་པར་
གཡེམ་པ་མ་སྤངས་པར་ཏིང་ངེ་འཛིན་ལ་སྤྱོད་སྙམ་ན། དཔེར་ན། བྱེ་མ་དང་རྔོ་བཟའ་བར་བྱ་བའི་ཕྱིར་འཚེད་པ་དང་འདྲ་སྟེ། བསྐལ་པ་བརྒྱ་སྟོང་གི་བར་དུ་འཚེད་ཀྱང་
བྱེ་མ་འཚིར་ཞེས་བྱ་བ་ཉིད་དུ་འགྱུར་རོ། །ཅིའི་ཕྱིར་ཞེ་ན། འདི་ཉིད་བཞིན་ས་བཟའ་བའི་ཉེར་རྒྱུ་མ་ཡིན་ཞིང་ཐོག་མ་ནས་བྱེ་མ་དང་རྡོ་བཙོས་པ་ཡིན་པའི་ཕྱིར་རོ། །ཁྱོད་
ཀྱིས་ལོག་པར་གཡེམ་བཞིན་དུ་སངས་རྒྱས་ཀྱི་གོ་འཕང་དམ་པ་ཚོལ་བར་བྱ་སྙམ་ན། ཇི་ལྟར་དེ་ཁོ་ན་ཉིད་རྟོགས་ན་ཡང་ཐམས་ཅད་ལོག་གཡེམ་གྱི་རྒྱུར་འགྱུར་རོ། །ལོག་
གཡེམ་རྩ་བར་གྱུར་ན། ངན་སོང་གསུམ་དུ་འཁོར་ནས་ཐར་པར་མི་ནུས་པའི་ཕྱིར། དེ་བཞིན་གཤེགས་པའི་མྱང་འདས་སུ་བགྲོད་པའི་ལམ་གང་གིས་གསལ་བར་ནུས།
ངེས་པར་ལོག་གཡེམ་གྱི་ཀུན་སློང་ལུས་སེམས་ཀྱིས་ཐམས་ཅད་དུ་སྤངས་ཤིང་སྤངས་པའི་རང་བཞིན་ཡང་མེད་པར་གྱུར་ན། གདོད་སངས་རྒྱས་ཀྱི་གོ་འཕང་ཚོལ་ཞིང་

66-1-506a

དོན་དུ་གཉེར་བར་རིགས་སོ། །ངས་བཤད་པ་འདི་ལྟར་འཆད་ན། སངས་རྒྱས་ཀྱིས་གསུངས་པ་ཡིན་ནོ། །གལ་ཏེ་འདི་ལས་གཞན་དུ་འཆང་ན། བདུད་
ཀྱིས་སྨྲས་པ་ཡིན་ནོ། །གཞན་ཡང་འཇིག་རྟེན་ཁམས་ཀྱི་རིགས་དྲུག་གི་སེམས་ཅན་ཐམས་ཅད་ལ་སྲོག་གཅོད་མེད་ན། སྐྱེ་ཤི་གཉིས་རེས་མོས་སུ་རྒྱུན་མི་འཆད་པའི་
དབང་གིས་ལྟུང་བར་མི་འགྱུར་རོ། །ཁྱོད་ཏིང་ངེ་འཛིན་ལ་སྦྱོང་བ་ནི། ཉོན་མོངས་པའི་འཁྲུལ་པ་དང་འབྲལ་བའི་ཕྱིར་ཡིན་ལ། སྲོག་གཅོད་མ་བསལ་ན། ཡུལ་དང་འབྲལ་
བར་མི་འགྱུར་རོ། །ཇི་ལྟར་ཤེས་རབ་ཆེ་ཞིང་ཏིང་ངེ་འཛིན་མངོན་དུ་གྱུར་ན་ཡང་སྲོག་གཅོད་མ་སྤངས་ན་ངེས་པར་མི་མ་ཡིན་གཏུམ་པོའི་རིགས་སུ་ལྟུང་བས་སྐྱེ་བོ་རྣམས་
འདྲེ་མཐུ་ཆེ་བ་དང༌། འབྲིང་མཁའ་ལ་རྒྱུ་བའི་གནོད་སྦྱིན་གྱི་བདག་པོར་འགྱུར། ཐ་མ་ས་ལ་རྒྱུ་བའི་སྲིན་པོར་འགྱུར་རོ། །ལྷ་འདྲེ་དེ་དག་ལ་ཡང་སློབ་མ་ཡོད་ཅིང་སོ་སོ་ནས་
བླ་ན་མེད་པའི་གོ་འཕང་ཐོབ་བོ། །ཞེས་ཟེར་རོ། །ང་མྱ་ངན་ལས་འདས་པའི་རྗེས་ཆོས་ཀྱི་སྙིགས་མའི་དུས་སུ་ལྷ་འདི་དག་འཇིག་རྟེན་དུ་འུར་ཞིང་དར་ནས་དེ་དག་གིས་ཤ་
ཟོས་པས་བྱང་ཆུབ་ཀྱི་གོ་འཕང་ཐོབ་བོ། །ཞེས་འཆད་དོ། །ཀུན་དགའ་བོ། ངས་དགེ་སློང་རྣམས་ལ་རྣམ་པར་དག་པའི་ཤ་ལྔ་ཟ་བར་གནང་བ་ནི། ཤ་འདི་དག་ངའི་རྫུ་འཕྲུལ་

66-1-506b

གྱིས་བསྐྱེད་པ་ཡིན་གྱི་སྲོག་དང་འབྲེལ་བ་མ་ཡིན་ནོ། །ཁྱེད་ཅག་བྲམ་ཟེའི་གནས་དྲོད་གཤེར་དང་ལྡན་པའི་སྟེང་དུ་རྡོ་བ་དང་བྱེ་མ་དང་བཅས་པོས་རྩྭ་དང་ལོ་མ་མི་སྐྱེ་བས། ངས་
སྙིང་རྗེ་ཆེན་པོ་དང་རྫུ་འཕྲུལ་གྱིས་བྱིན་གྱིས་བརླབས་ནས་འདི་ལྟ་བུའི་བྱམས་སྙིང་རྗེ་ཆེན་པོས་རྫུན་པའི་ཤ་ཞེས་མིང་དུ་བཏགས་ནས་ཁྱེད་ཅག་གིས་རོ་མྱོང་བར་གྱུར་ཏོ། །དེ་
བཞིན་གཤེགས་པ་མྱ་ངན་ལས་འདས་པའི་རྗེས་སུ་སེམས་ཅན་གྱི་ཤ་ཟ་བཞིན་དུ་ཇི་ལྟར་ཤཱཀྱའི་སྲས་ཞེས་བྱ། ཁྱེད་ཅག་ཤེས་པར་གྱིས་ཤིག །སྐྱེ་བོ་ཤ་ཟ་བ་འདི་དག་བློ་
སད་ནས་བསམ་གཏན་ཐོབ་པ་ལྟར་གྱུར་ན་ཡང་དེ་དག་ཐམས་ཅད་སྲིན་པོར་གྱུར་ནས་ལས་ཀྱི་འབྲས་བུ་རྫོགས་ཏེ་ངེས་པར་སྐྱེ་འཆིའི་སྡུག་བསྔལ་གྱི་རྒྱ་མཚོར་ལྟུང་བོ་དེ་བཞིན་
གཤེགས་པའི་སློབ་མ་མ་ཡིན་པའི་སྐྱེ་བོ་འདི་དག་ཕན་ཚུན་གསོད་པ་དང༌། མིད་པ་དང༌། ཟ་པ་དག་རྒྱུན་མི་འཆད་པ་ལ་འདི་དག་ཁམས་གསུམ་ལས་ཇི་ལྟར་འབྱུང་བར་
འགྱུར༑ ཁྱོད་ཀྱིས་འཇིག་རྟེན་གྱི་སྐྱེ་བོ་དག་ཏིང་ངེ་འཛིན་ལ་སློབ་ཏུ་འཇུག་པ་ན་གཞན་གསོད་པའི་རྒྱུན་ཆོད་ཅིག་དང༌། འདི་ལ་དེ་བཞིན་གཤེགས་པས་སྔོན་གྱི་བཅོམ་ལྡན་
འདས་རྣམས་ཀྱི་ཡང་དག་པའི་རྣམ་པར་དག་པ་རྨད་དུ་བྱུང་བའི་བསླབ་པ་གཉིས་པ་ཞེས་གསུངས་སོ། །ཀུན་དགའ་བོ། དེའི་ཕྱིར་སྲོག་གཅོད་པ་རྒྱུན་མི་གཅོད་པར་ཏིང་ངེ་

66-1-507a

འཛིན་ལ་སྦྱོང་སྙམ་པ་ནི། དཔེར་ན། སྐྱེ་བོ་འགའ་ཞིག་རང་གི་ལག་པས་རྣ་བ་བཀབ་ནས་རང་གི་སྐད་ཆེན་པོས་བོས་པ་གཞན་གྱིས་ཐོས་པར་མི་འགྱུར་
སྙམ་དུ་སེམས་པ་དང་འདྲ་སྟེ། འདི་བཞིན་དུ་འཆད་པ་ལས་ཕྱིར་ཞིང་གསལ་བར་གྱུར་པ་ཡོད་ཅེས་བྱའོ། །དགེ་སློང་རྣམ་པར་དག་པ་དང༌། ཡང་བྱང་ཆུབ་སེམས་དཔའ་
དག་ལམ་དུ་འགྲོ་པ་ན་རྩྭ་སྔོན་པོ་བརྫི་བར་ཡང་མི་བྱེད་ན། ལག་པས་གཅད་པ་ལྟ་ཅི་སྨོས། སྙིང་རྗེ་ཆེན་པོ་ཅན་གྱི་སྐྱེ་བོ་དག་གིས་སེམས་ཅན་གྱི་ཤ་ཁྲག་ཇི་ལྟར་ཟ་བར་རུང༌།
གལ་ཏེ་དགེ་སློང་དག་ཤར་ཕྱོགས་ཀྱི་སྲིན་བལ་དང༌། གོས་དར་དང༌། ཕྱོགས་འདིའི་ཀོ་ལྤགས་ཀྱི་ལྷ་མ་དང༌། སློག་པ་དང༌། ཞོ་དང༌། འོ་མ་དང༌། མར་དང༌། ཞུན་མར་ལ་སོགས་
པའི་བར་བགོ་བར་མི་བྱེད་ཅིང་བཟའ་བར་མི་ཕྱེད་ན། དགེ་སློང་འདི་ལྟ་བུ་འཇིག་རྟེན་ལས་ངེས་པར་གྲོལ་ནས་སྔོན་གྱི་ལས་ཀྱི་འབྲས་བུ་རྫོགས་པར་སྨིན་ནས་ཁམས་གསུམ་
དུ་འཁོར་བར་མི་འགྱུར། ཅིའི་ཕྱིར་ཞེ་ན། དེ་དག་གི་ལུས་ལས་བྱུང་བ་དག་ལོངས་སྤྱད་ན། དེ་དག་དང་ལས་ཀྱི་འབྲེལ་བ་ཅན་དུ་འགྱུར་རོ། །ད་ལྟའི་སྐྱེ་བོ་དག་ཀྱང་ས་
ལས་སྐྱེས་པའི་འབྲུ་རིགས་པ་རྒྱ་དག་ཟོས་པས་རྐང་མཐིལ་ས་ལ་མི་རེག་པར་མ་གྱུར་ཏོ། །གདོན་མི་ཟ་བར་རང་གི་ལུས་སེམས་ཀྱིས་སེམས་ཅན་གྱི་ལུས་དང༌། ལུས་

66-1-507b

ལས་སྐྱེས་པའི་དངོས་པོ་བགོ་བར་མི་བྱེད་ཅིང་བཟའ་བར་མི་བྱེད་ན། ངས་སྐྱེ་བོ་དེ་ངེས་པར་གྲོལ་བར་འགྱུར་རོ། །ཞེས་སྨྲའོ། །ངས་བཤད་པ་འདི་ལྟར་འཆད་ན། སངས་རྒྱས་
ཀྱིས་གསུངས་པ་ཡིན་ནོ། །འདི་ལས་གཞན་དུ་འཆད་ན། བདུད་ཀྱིས་སྨྲས་པ་ཡིན་ནོ། །ཀུན་དགའ་བོ། འཇིག་རྟེན་གྱི་ཁམས་ཀྱི་སེམས་ཅན་ཐམས་ཅད་དེ་དག་གི་སེམས་མ་བྱིན་
ལེན་གྱི་དབང་དུ་མ་སོང་ན། སྐྱེ་ཤི་གཉིས་རེས་མོས་མ་རྒྱུན་མི་འཆད་པའི་དབང་གིས་ལྟུང་བར་མི་འགྱུར། ཁྱོད་ཏིང་ངེ་འཛིན་ལ་སྦྱོང་བ་ནི། ཉོན་མོངས་པའི་འཁྲུལ་པ་དང་
འབྲལ་བའི་ཕྱིར་ཡིན་ལ། མ་བྱིན་ལེན་གྱི་སེམས་མ་བསལ་ན་ཡུལ་དང་འབྲལ་བར་མི་འགྱུར་རོ། །ཇི་ལྟར་ཤེས་རབ་ཆེ་ཞིང་ཏིང་ངེ་འཛིན་མངོན་དུ་གྱུར་ཀྱང་མ་བྱིན་ལེན་མ་སྤངས་
ན་ངེས་པར་ཕྱིན་ཅི་ལོག་ཏུ་ལྟུང་བས་རབ་རྣམས་ནི། གདོན་བགེགས་སུ་འགྱུར། འབྲིང་འདྲེ་ཕྲ་མོར་འགྱུར། ཐ་མ་འབྱུང་པོས་བརླམས་པའི་སྐྱེ་བོ་དམན་པར་འགྱུར་རོ། །ལོག་
པར་སྤྱོད་པ་དེ་དག་ལ་ཡང་སློབ་མ་ཡོད་ཅིང་སོ་སོ་ནས་རང་ཉིད་བླ་ན་མེད་པའི་གོ་འཕང་ཐོབ་བོ། །ཞེས་ཟེར་རོ། །ང་མྱ་ངན་ལས་འདས་པའི་རྗེས་ཆོས་ཀྱི་སྙིགས་མའི་དུས་སུ་གདོན་
ལོག་པར་སྤྱོད་པ་དག་འཇིག་རྟེན་དུ་འུར་ཞིང་དར་ནས་གཡོ་ཐབས་ནང་དུ་སྦེད་ཅིང་དགེ་བའི་བཤེས་གཉེན་ལྟ་བུར་བརྫུས་ཏེ་རང་ཉིད་རིང་མོ་ཞིག་ནས་མིའི་ཆོས་བླ་མ་ཐོབ་བོ། །ཞེ་

66-1-508a

སྐྱེ་བོ་ཕལ་པ་རྣམས་བསླུས་ཏེ་དེ་དག་ཡིད་ཆེས་ཤིང་དྲན་པ་རྨོངས་སུ་བཅུག་ནས་གང་དུ་སླེབ་པའི་ཡུལ་གྱི་ཁྱིམ་པའི་སྐྱེ་བོ་དག་བརླག་ཅིང་འཐོར་
བར་བྱེད་དོ། །ངས་དགེ་སློང་རྣམས་ལ་ལྗོངས་རྒྱུ་ཞིང་བསོད་སྙོམས་སྤྱོད་ཅིག་ཅེས་བཀའ་སྩལ་པ་ནི། དེ་དག་ལ་ཆེད་དུ་ཞེན་པ་སྤོང་ཞིང་བྱང་ཆུབ་ཀྱི་ལམ་བསྒྲུབ་པའི་དོན་
དུ་ཡིན་ལ། དགེ་སློང་དེ་དག་རང་ཉིད་ཟས་ཀྱི་གཡོས་མི་བྱེད་པར་སྲོག་གི་ལྷག་མ་འཚོ་བའི་ཕྱིར་དུ་ཡིན་ཞིང་སྲིད་པ་གསུམ་གྱི་མགྲོན་ཁང་རྣམས་སུ་འགྲོ་བ་དང་འོང་བ་ལན་
གཅིག་བྱས་ཤིང་སོང་ནས་ཕྱིར་མི་ལྡོག་གོ །འདི་ལ་སྐྱེ་བོ་རྐུན་པོ་དག་རྫུན་གྱིས་ངའི་གོས་དུར་སྨིག་གྱོན་ཏེ་དེ་བཞིན་གཤེགས་པ་ལ་བརྟེན་ནས་རྙེད་པ་དོན་དུ་གཉེར་ཏེ་སྡིག་
པ་སྣ་ཚོགས་པ་བྱེད་བཞིན་དུ་ཐམས་ཅད་ཀྱིས་སངས་རྒྱས་ཀྱི་བསྟན་པ་ལ་རབ་ཏུ་བྱུང་བ་ཉིད་མི་དགོས་ཞེས་སྨྲ་ཞིང་བསྙེན་པར་རྫོགས་པའི་དགེ་སློང་དག་ཐེག་པ་དམན་
པའོ༑ ༑ཞེས་སྨད་པ་འདི་ཅི་ཞིག །ཚུལ་འདིས་སེམས་ཅན་གྲངས་མེད་པ་དག་འཁྲུལ་དུ་བཅུག་ནས་མནར་མེད་པའི་སེམས་ཅན་དམྱལ་བར་ལྟུང་བར་བྱེད་དོ། །གལ་ཏེ་ང་
མྱ་ངན་ལས་འདས་པའི་རྗེས་སུ་དགེ་སློང་གང་དག་སེམས་བསྐྱེད་ནས་ངེས་པར་ཏིང་ངེ་འཛིན་ལ་སྦྱོང་བ་དག་ཡོད་ན། དེ་བཞིན་གཤེགས་པའི་སྐུ་གཟུགས་ཀྱི་མདུན་དུ་ལུས་

66-1-508b

ལ་མར་མེ་གཅིག་འཇུགས་པ་དང༌། སོར་མོའི་ཚིགས་གཅིག་སྦར་བ་དང༌། ཡང་ན་ལུས་ལ་སྤོས་འབྲུ་གཅིག་གིས་བསྲེག་པར་ནུས་ན། ངས་དེ་ལ་སྐྱེ་བ་ཐོག་མ་མེད་པའི་ལས་
ཀྱི་འབྲས་བུ་དུས་གཅིག་ཏུ་ཟད་ནས་འཇིག་རྟེན་ལས་རིང་དུ་གྱུར་ཏེ་ཟག་པ་ཐམས་ཅད་དང་གཏན་དུ་འབྲལ་བར་འགྱུར་རོ། ཞེས་སྨྲའོ། །བླ་ན་མེད་པའི་བྱང་ཆུབ་ཀྱི་ལམ་འཕྲལ་
དུ་མངོན་དུ་མ་གྱུར་ཀྱང་སྐྱེ་བོ་དེའི་སེམས་ཆོས་ལས་ལྡོག་པར་མི་འགྱུར་རོ། །གལ་ཏེ་འདི་ལྟ་བུའི་ལུས་གཏོང་བའི་རྒྱུ་ཅུང་ཟད་ལ་མ་འབད་ན་ཞི་བ་ཐོབ་ཀྱང་ངེས་པར་མིའི་སྐྱེ་བ་
བླངས་ནས་སྐྱེ་བ་སྔ་མའི་ལས་ཀྱི་འབྲས་བུ་མྱོང་ངོ༌། །ངས་སྔར་རྟའི་ཆག་ཟོས་པ་དང་འདྲ་བར་ཤེས་པར་གྱིས་ཤིག །ཁྱོད་ཀྱིས་འཇིག་རྟེན་གྱི་སྐྱེ་བོ་དག་ཏིང་ངེ་འཛིན་ལ་སྦྱོང་ཞིང་
སློབ་ཏུ་འཇུག་པ་ན་ཐོག་མར་མ་བྱིན་པར་ལེན་པ་སྤོངས་ཤིག་དང༌། འདི་ལ་དེ་བཞིན་གཤེགས་པས་སྔོན་གྱི་སངས་རྒྱས་བཅོམ་ལྡན་འདས་རྣམས་ཀྱི་ཡང་དག་པའི་རྣམ་པར་དག་པ་རྨད་
དུ་བྱུང་བའི་བསླབ་པ་གསུམ་པ་ཞེས་གསུངས་སོ། །ཀུན་དགའ་བོ། དེའི་ཕྱིར་གལ་ཏེ་མ་བྱིན་པར་ལེན་པ་མ་སྤངས་པར་ཏིང་ངེ་འཛིན་སྦྱོང་བར་འདོད་པ་ནི། དཔེར་ན། སྐྱེ་བོ་འགའ་
ཞིག་པུག་པ་བརྡོལ་བའི་བུམ་པར་ཆུ་བླུག་པ་དང་འདྲ་སྟེ། །དེ་འགེང་བར་འདོད་ན་བསྐལ་པ་རྡུལ་སྙེད་ཀྱི་བར་དུ་ཡང་འགེང་བར་མི་ནུས་སོ། །གལ་ཏེ་དགེ་སློང་གང་དག་སྣམ་སྦྱོར།

66-1-509a

དང་ལྷུང་བཟེད་མ་གཏོགས་པའི་ཡོ་བྱད་ཁྲུ་དང་སོར་དུ་ལོངས་པ་ཙམ་ཡང་མི་འཆང་བར་བསོད་སྙོམས་ཀྱི་ལྷག་མ་སེམས་ཅན་བཀྲེས་པ་རྣམས་
ལ་སྦྱིན་པ་བཏང་ཞིང༌། དགེ་འདུན་འདུས་པའི་ཚོགས་སུ་ཐལ་མོ་སྦྱར་ཞིང་ཕྱག་འཚལ་བ་དང༌། རང་ལ་བརྡེག་པ་དང་སྤྱོས་པ་དག་ཡོད་ན་བསྔགས་པ་དང་འདྲ་བར་སེམས་
པ་དང༌། གདོན་མི་ཟ་བར་ལུས་སེམས་ཡལ་བར་དོར་ནས་ལུས་ཀྱི་ཤ་ཁྲག་རུས་པ་སེམས་ཅན་ལ་གཏད་ཞིང༌། དེ་བཞིན་གཤེགས་པའི་ལྡེམ་པོའི་དགོངས་པའི་དོན་གཙོ་
བོར་བཤད་ནས་ལས་དང་པོ་ལ་ལམ་ལས་གོལ་བར་འགྱུར་བ་དེ་ལྟ་བུའི་མི་བྱེད་པ་དེ་ལ་དེ་བཞིན་གཤེགས་པས་གང་ཟག་འདི་ལྟ་བུ་དག་ནི། ཡང་དག་པའི་ཏིང་ངེ་འཛིན་
འཐོབ་པར་འགྱུར་རོ། །ཞེས་བསྔགས་པ་མཛད་དོ། །ངས་བཤད་པ་འདི་ལྟར་འཆད་ན། སངས་རྒྱས་ཀྱིས་གསུངས་པ་ཡིན་ནོ། །འདི་ལས་གཞན་དུ་འཆད་ན། བདུད་ཀྱིས་
སྨྲས་པ་ཡིན་ནོ། །ཀུན་དགའ་བོ། ད་ལྟ་འཇིག་རྟེན་གྱི་རིགས་དྲུག་གི་སེམས་ཅན་ཐམས་ཅད་ཀྱིས་སྲོག་མི་གཅོད་པ་དང༌། མ་བྱིན་པར་མི་ལེན་པ་དང༌། ལོག་པར་གཡེམ་
པ་མི་བྱེད། སྤྱོད་པ་འདི་གསུམ་སྤྱོད་ནུས་ན་ཡང་གལ་ཏེ་རྫུན་ཆེན་པོ་སྨྲས་ན། ཏིང་ངེ་འཛིན་དག་པར་བྱེད་མི་ནུས་སོ། །འདི་ལ་འདོད་པའི་ལྟ་བ་ཅན་གྱི་བདུད་དུ་གྱུར་ནས་

66-1-509b

དེ་བཞིན་གཤེགས་པའི་རིགས་སྟོར་བའི་ཕྱིར་དེས་མ་ཐོབ་པ་ཐོབ་བོ། །ཞེས་པ་དང༌། མ་རྟོགས་པ་རྟོགས་སོ། །ཞེས་དེ་སྐད་དུ་སྨྲའོ། །ཡང་འཇིག་རྟེན་གྱི་རྙེད་བཀུར་དོན་དུ་
གཉེར་བས་སྐྱེ་བོ་རྣམས་ཀྱི་མདུན་དུ་འདི་ལྟར་སྨྲ་སྟེ། བདག་ད་ལྟ་རྒྱུན་དུ་ཞུགས་པའི་འབྲས་བུ་ལ་གནས་པ་དང༌། ལན་གཅིག་ཕྱིར་འོང་བའི་འབྲས་བུ་ལ་གནས་པ་དང༌།
ཕྱིར་མི་འོང་བའི་འབྲས་བུ་ལ་གནས་པ་དང༌། དགྲ་བཅོམ་པའི་འབྲས་བུ་ལ་གནས་པ་དང༌། རང་རྒྱལ་གྱི་ཐེག་པ་པ་དང༌། ས་བཅུ་པ་བ་དང༌། ས་ལ་གནས་པའི་བྱང་ཆུབ་སེམས་
དཔར་གྱུར་ཏོ། །ཞེས་སྨྲས་ནས་ཐམས་ཅད་ཀྱིས་ཕྱག་འཚལ་བ་དང༌། ཐལ་མོ་སྦྱོར་བ་ལ་རེ་ཞིང་མཆོད་པ་ལ་ཞེན་པར་འགྱུར་རོ། །སྐྱེ་བོ་འདི་ངན་པ་ཐ་ཆད་སངས་རྒྱས་ཀྱི་
ཀྱི་གོ་འཕང་རླག་པར་བྱེད་པའོ། །དཔེར་ན། སྐྱེ་བོ་འགའ་ཞིག་གིས་ཤིང་ཏ་ལ་རལ་གྲིས་གཅོད་པ་ལྟར་སྐྱེ་བོ་དེ་དགེ་རྩ་ཆད་ནས་ཤེས་པ་དང་ནུས་པ་མེད་པའི་སྡུག་བསྔལ་གསུམ་
རྒྱ་མཚོར་ཕྱིར་ནས་ཇི་ལྟར་གྱུར་ཀྱང་མཉམ་པར་འཇོག་པ་དང༌། ཏིང་ངེ་འཛིན་སྒྲུབ་པ་མེད་པར་འགྱུར་རོ། །ཞེས་སངས་རྒྱས་ཀྱིས་བཀའ་སྩལ་ཏོ། །ང་མྱ་ངན་ལས་འདས་པའི་
རྗེས་སུ་བྱང་ཆུབ་སེམས་དཔའ་ཐམས་ཅད་དང༌། དགྲ་བཅོམ་པ་རྣམས་གདུལ་བྱ་དེ་དག་དང་འཚམ་པའི་ལུས་ཀྱིས་ཆོས་ཀྱི་སྙིགས་མའི་དུས་སུ་སྐྱེ་བ་བླངས་ཏེ་སྣ་ཚོགས་པའི་

66-1-510a

གཟུགས་སུ་སྤྲུལ་ཏེ་འཁོར་བར་འཁོར་བ་རྣམས་གྲོལ་བར་བྱེད་དོ། །འདི་ལ་དགེ་སྦྱོང་ངམ། སྐྱེ་བོ་ཕལ་པ་དང༌། བློན་པོ་ཆེན་པོའི་རིགས་དང༌། རྒྱལ་རིགས་
དང༌། སྣ་ཆེན་པོ་ལ་གཏོགས་པའི་རིགས་དང༌། བུ་དང་བུ་མོ་ཡང་རུང༌། བུད་མེད་འཕྱོན་མ་དང༌། ཡུག་ས་མོ་དང༌། གང་དག་འཁྲིག་པ་སྤྱོད་པ་དང༌། མ་བྱིན་པར་ལེན་
པ་དང༌། བཤན་པ་དང༌། ཚོང་པ་དག་གི་གཟུགས་སུ་སྤྲུལ་ནས་དེ་དག་དང་ལྷན་ཅིག་ཏུ་མཐུན་པར་སྤྱོད་ཅིང་སངས་རྒྱས་ཀྱི་ཐེག་པ་ལ་བསྔགས་པ་བརྗོད་ནས་དེ་དག་གི་ལུས་
སེམས་ཏིང་ངེ་འཛིན་ལ་སྦྱོར་བར་བྱེད་ཀྱི། ཅི་ནས་ཀྱང་རང་ཉིད་ངེས་པར་བྱང་ཆུབ་སེམས་དཔའ་དང༌། ངེས་པར་དགྲ་བཅོམ་པ་ཡིན་ནོ། །ཞེས་སངས་རྒྱས་ཀྱི་གསུང་ཟབ་མོ་
སྒྲོག་ཅིང་ལས་དང་པོ་པ་རྣམས་ཀྱི་མདུན་དུ་ཅི་བདེར་སྨྲ་བར་མི་བྱེད་དོ། །ཆེ་འཕོ་བ་ན་ལྐོག་ཏུ་ཚུལ་དེ་ཁ་ཆེམ་གྱི་ཚུལ་དུ་བསྙད་པར་བྱེད་པ་དག་ནི། ཡོད་དོ། །འདི་ལྟ་བུ་དག་
ནི༑ སེམས་ཅན་ཐམས་ཅད་རྨོངས་སུ་བཅུག་ནས་སྤྱོད་པ་འཁྲུག་པའི་རྫུན་ཆེན་པོ་སྨྲ་བར་ཅི་ཞིག་འགྱུར། ཁྱོད་ཀྱིས་འཇིག་རྟེན་གྱི་སྐྱེ་བོ་ཏིང་ངེ་འཛིན་ལ་སྦྱོང་ཞིང་སློབ་ཏུ་
འཇུག་པ་ན་ཐོག་མར་རྫུན་ཆེན་པོ་སྨྲ་བ་སྤོངས་ཤིག་དང༌། འདི་ལ་དེ་བཞིན་གཤེགས་པས་སྔོན་གྱི་བཅོམ་ལྡན་འདས་རྣམས་ཀྱི་ཡང་དག་པའི་རྣམ་པར་དག་པ་རྨད་དུ་བྱུང་

66-1-510b

བའི་བསླབ་པ་བཞི་པ་ཞེས་གསུངས་སོ། །ཀུན་དགའ་བོ། དེའི་ཕྱིར་གལ་ཏེ་རྫུན་ཆེན་པོ་སྨྲ་བ་མ་སྤངས་ན། དཔེར་ན། མིའི་ཕྱི་ས་ལ་ཙནྡན་ལྟར་བཅོས་པ་ལ་དྲི་བཟང་གཏན་ནས་འབྱུང་
མི་སྲིད་བ་དང་འདྲའོ། །ངས་དགེ་སློང་རྣམས་ལ་ཡང་དག་པའི་སེམས་ཀྱིས་ཚོགས་ཀྱི་ནང་དུ་གདམས་པ་ན་བསླབ་པ་རྣམ་པ་བཞི་ནས་བརྩམས་ཏེ་བྱ་བ་དང་སྤྱོད་པ་གང་ལ་ཡང་
རྫུན་དང་གཡོ་སྒྱུ་བྱ་མི་རུང་ཞེས་བཀའ་སྩལ་པ་བཞིན་དུ་དང་ཉིད་མའི་ཆོས་བླ་མ་ཐོབ་བོ། །ཞེས་སྤྱོམས་ན་ཇི་ལྟར་རུང༌། དཔེར་ན། མི་དབུལ་པོས་རང་ཉིད་རྒྱལ་པོ་ཡིན་ནོ། །ཞེས་
སྙེམས་པར་བྱེད་ན། གསོད་པའི་ཉེས་པ་ལ་ཐུག་ཅིང་ཐར་པར་མི་ནུས་ན་ཆོས་ཀྱི་རྒྱལ་པོ་ལྟར་བརྫུས་ཤིང་འཆོས་པར་ཇི་ལྟར་རུང༌། བརྟེན་པའི་གནས་ཡང་དག་པ་མ་ཡིན་ན། འབྲས་
བུ་བརྟན་པོར་མི་འགྱུར་རོ། །འདིས་སངས་རྒྱས་ཀྱི་བྱང་ཆུབ་ལ་རེ་ན་སྐྱེ་བོ་འགའ་ཞིག་རང་གི་ལྟེ་བ་ལ་སོ་འདེབས་པ་དང་འདྲ་བར་དེ་ལྟར་སུ་ཞིག་ནུས། གལ་ཏེ་དགེ་སློང་རྣམས་སེམས་
གཞུ་རྒྱུད་ལྟར་དྲང་པོར་གྱུར་ཅིང་རྣམ་པ་ཐམས་ཅད་དུ་བདེན་པའི་ཚུལ་ལ་གནས་ནས་ཏིང་ངེ་འཛིན་ལ་མཉམ་པར་བཞག་ན། ནམ་དུ་ཡང་བདུད་ཀྱི་ལས་མི་འབྱུང་ངོ༌། །ངས་སྐྱེ་བ་དེ་
ལ་བྱང་ཆུབ་སེམས་དཔའི་བླ་ན་མེད་པའི་རྣམ་པར་ཤེས་པ་དང༌། འདུ་ཤེས་རྫོགས་པར་འགྲུབ་ནུས་སོ། །ཞེས་བསྔགས་པ་མཛད་དོ། །ངས་བཤད་པ་འདི་ལྟར་འཆད་ན། སངས་

66-1-511a

རྒྱས་ཀྱིས་གསུངས་པ་ཡིན་ནོ། །འདི་ལས་གཞན་དུ་འཆད་ན། བདུད་ཀྱིས་སྨྲས་པ་ཡིན་ནོ། །དེ་བཞིན་གཤེགས་པ་ཐམས་ཅད་ཀྱི་གསང་བ་
སྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་
མདོ༑ བམ་པོ་བདུན་པ། ཀུན་དགའ་བོ། ཁྱོད་ཀྱིས་སེམས་བསྡུ་བའི་ཚུལ་དྲིས་པས། ངས་ཁྱོད་ལ་ཐོག་མར་ཏིང་ངེ་འཛིན་ལ་སྙོམས་པར་ཞུགས་ནས་སྒོ་དམ་པ་ལ་བརྩོན་པས་
སྦྱངས་ཏེ་བྱང་ཆུབ་སེམས་དཔའི་ལམ་ཚོལ་བར་འདོད་ན་ངེས་པར་ཐོག་མ་ཉིད་བསླབ་པ་འདི་བཞི་ཇི་ལྟར་འཁྱགས་པ་དང་བ་མོ་ལྟར་དྲི་མ་མེད་པར་སྲུངས་ཤིག །འདི་ལྟར་ན་ཉེས་
སྤྱོད་ཀྱི་ཡན་ལག་སྣ་ཚོགས་པ་དག་རང་ཉིད་འཕེལ་ཞིང་སྐྱེ་བར་མི་འགྱུར་ན། ཡིད་ཀྱི་རྣམ་གསུམ་དང༌། ངག་གི་རྣམ་པ་བཞི་གང་གི་རྗེས་སུ་སྐྱེ་བར་འགྱུར། ཀུན་དགའ་བོ།
བསྡམ་པར་བྱ་བ་རྣམ་པ་འདི་བཞི་གལ་ཏེ་མ་བཏང་ན་སེམས་གཟུགས་དྲི་རོ་རེག་བྱ་རྣམས་དང་འབྲལ་བ་མེད་པས་ན། ལས་ཀྱི་སྒྲིབ་པ་སྣ་ཚོགས་གང་ལས་སྐྱེ། གལ་ཏེ་སྔོན་
གྱི་བག་ཆགས་སེལ་བར་མ་ནུས་ན། ཁྱོད་སྐྱེ་བོ་དེ་ལ་རྩེ་གཅིག་པའི་སེམས་ཀྱིས་ངའི་གཙུག་ཏོར་གྱི་འོད་ཟེར་ལས་བྱུང་བའི་གདུགས་དཀར་པོ་ཅན་གྱི་བླ་ན་མེད་པའི་རིག་

66-1-511b

སྔགས་ཟློས་སུ་ཆུག་ཅིག །དེ་བཞིན་གཤེགས་པའི་གཅུག་ཏོར་བལྟར་མི་མངོན་པ་ལས་དངོས་པོ་མེད་པའི་ཆོས་ཀྱི་སྐུའི་བདག་ཉིད་མངོན་པར་བྱུང་སྟེ་རིན་པོ་ཆེའི་པདྨའི་གདན་ལ་
བཞུགས་ནས་སྙིང་པོའི་སྔགས་འདི་གསུངས་སོ། །རེ་ཞིག་ད་ལྟ་ཁྱོད་སྐྱེ་བ་སྔན་མར་བུ་མོ་མ་ཏིངྒ་དང་བསྐལ་པ་མང་པོར་འབྲེལ་བས་འདོད་ཅིང་གཅེས་པས་སྔོན་གྱི་བག་ཆགས་
བསྐལ་པ་གཅིག་ཉིད་དང༌། ཚེ་རབས་གཅིག་ཉིད་མ་ཡིན་པ་ལ་ངས་ལན་གཅིག་གསུངས་པ་ཙམ་གྱིས་འདོད་ཆགས་ཀྱི་སེམས་རྣམ་པར་དག་ནས་དགྲ་བཅོམ་པར་གྱུར་ཏོ། །དེ་ཡང་
འདོད་ཆགས་ཅན་གྱི་བུད་མེད་ཡིན་ཞིང་སློབ་ཅིང་སྦྱོང་བའི་སེམས་མེད་པ་ལ་རྫུ་འཕྲུལ་གྱི་མཐུས་མི་མངོན་པར་བྱིན་གྱིས་བརླབས་པས་མྱུར་དུ་མི་སློབ་པར་གྱུར་ན། ཁྱེད་ཅག་ཉན་
ཐོས་རྣམས་བླ་ན་མེད་པའི་ཐེག་པ་ཆེན་པོ་དོན་དུ་གཉེར་ན་སངས་རྒྱས་ཐོབ་པར་མི་འགྱུར་བའི་ཚུལ་ཡོད་དམ། དཔེར་ན། རྡུལ་རླུང་གི་རྫི་ཕྱོགས་དང་མཐུན་པར་འཕྱར་བ་ལྟར་
དཀའ་བའི་གནས་ཅི་ཞིག་ཡོད། གལ་ཏེ་ཆོས་ཀྱི་སྙིགས་མའི་ཚེ་དཀྱིལ་འཁོར་གྱི་ཆོ་ག་ལ་འཇུག་པར་འདོད་པ་དག་ཡོད་ན། དེས་ཐོག་མར་དགེ་སློང་གི་སྡོམ་པ་རྣམ་པར་དག་པ་
བསྲུང་དགོས། དེའི་ཕྱིར་གདོན་མི་ཟ་བར་སྡོམ་པ་རྣམ་དག་དང་ལྡན་པའི་དགེ་སྦྱོང་མཆོག་སློབ་དཔོན་དུ་བསྟེན། གལ་ཏེ་སྡོམ་པ་རྣམ་པར་དག་པ་དང་མ་འཕྲད་ན་དེ་དག་གི་

66-1-512a

ཚུལ་ཁྲིམས་ཀྱི་བརྟུལ་ཞུགས་ཇི་ལྟར་ཡང་འགྲུབ་པར་མི་འགྱུར་རོ། །སྡོམ་པ་བླངས་པའི་རྗེས་སུ་གོས་གསར་པ་གྱོན། སྤོས་སྦར། ལུས་སེམས་
དབེན་པར་འདུག་སྟེ་སེམས་འདིས་དེ་བཞིན་གཤེགས་པས་གསུངས་པའི་རིག་སྔགས་ལན་བརྒྱ་རྩ་བརྒྱད་བཟླས་པའི་རྗེས་སུ་གཞི་བཅས་ནས་དཀྱིལ་འཁོར་བཞེངས་ཏེ་ཕྱོགས་
བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་རྣམས་ལས་ཐུགས་རྗེ་ཆེན་པོའི་འོད་ཟེར་སྤྲོས་ཏེ་དེའི་སྤྱི་གཙུག་ཏུ་ཕོག་པར་བསྒོམ་མོ། །ཀུན་དགའ་བོ། སྙིགས་མའི་
དུས་དེར་སྡོམ་པ་རྣམ་དག་དང་ལྡན་པའི་དགེ་སློང་ངམ། དགེ་སློང་མའམ། ཁྱིམ་བདག་གོས་དཀར་པོ་ཅན་དག་འདོད་ཆགས་ཀྱི་སེམས་བསལ་ཞིང་སངས་རྒྱས་ཀྱི་བསླབ་པ་བཟུང་
ནས་དཀྱིལ་འཁོར་གྱི་ནང་དུ་བྱང་ཆུབ་སེམས་དཔའི་སྨོན་ལམ་བཏབ་ཅིང་ནང་དུ་འཇུག་པ་དང་ཕྱིར་འགྲོ་བ་ཐམས་ཅད་ལ་ཁྲུས་བྱས་ཏེ་དུས་དྲུག་ཏུ་བསྒོམས་ནས་འདི་ལྟ་བུའི་
ཚུལ་གྱིས་མི་ཉལ་བར་ཞག་བདུན་ཕྲག་གསུམ་དུ་བསྒྲུབས་ན། ང་དེའི་མདུན་དུ་འོང་ཞིང་ཞལ་དངོས་སུ་བསྟན་ཏེ་སྤྱི་བོར་ཕྱག་བཞག་ནས་དབུགས་དབྱུང་ཞིང་དེའི་བློ་རྒྱས་པར་
བྱེད་དོ། །ཀུན་དགའ་བོས་བཅོམ་ལྡན་འདས་ལ་གསོལ་པ། བཅོམ་ལྡན་འདས། བདག་དེ་བཞིན་གཤེགས་པའི་བླ་ན་མེད་པའི་ཐུགས་རྗེའི་བཀའ་དྲིན་ལས་བློ་ཕྱེ་སྟེ་ལམ་

66-1-512b

བསྒོམས་ནས་མི་སློབ་པའི་གོ་འཕང་འགྲུབ་པའི་ཚུལ་རང་ཉིད་མི་འཁྲུལ་བར་ཤེས་སོ། །ཆོས་ཀྱི་སྙིགས་མའི་དུས་སུ་སྒོམ་པའི་དཀྱིལ་འཁོར་བཞེངས་པར་འདོད་ན། གཞི་ཇི་ལྟར་བྱ་
བ་དང༌། བཅོམ་ལྡན་འདས་ཀྱི་དགོངས་པ་དང་མཐུན་པའི་ཆོ་ག་རྣམ་པར་དག་པ་ཇི་ལྟར་སྒྲུབ་ཅེས་གསོལ་པ་ལ། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། གལ་ཏེ་
སྙིགས་མའི་དུས་ཀྱི་སྐྱེ་བོས་དཀྱིལ་འཁོར་བཞེངས་པར་འདོད་ན། ཐོག་མར་གངས་ཀྱི་རིའི་ཉེ་འདབས་སུ་གནས་པའི་བ་དཀར་མོ་སྟོབས་དང་ལྡན་པ་ཚོལ་ཅིག །འདིས་རི་ལས་སྐྱེས་
པའི་རྩྭ་སྣུམ་ཞིང་བཟང་བ་ཟོས་པ་དང༌། གངས་རིའི་ཆུ་གཙང་མ་འཐུངས་པས་དེའི་ལྕི་བ་གཙང་ངོ༌། །ལྕི་བ་དེ་བླངས་ཏེ་ཙནྡན་དང་བསྲེས་ནས་ས་ལ་བྱུག །གངས་ཀྱི་ཕྱུགས་མ་ཡིན་ན། དེའི་
ལྕི་བ་དྲི་ངན་ཞིང་མི་གཙང་བས་ས་ལ་བྱུག་ཏུ་མི་རུང༌། དེ་ལྟ་མ་ཡིན་ན། ཐང་བདེ་བ་ནས་ས་ལ་ཁྲུ་ལྔ་ཙམ་བརྐོས་ཏེ་འོག་གི་ས་སེར་པོ་བླངས་ནས་ཙནྡན། ཨ་ག་རུ། ཤི་ལ། དུ་རུ་ཀ །གུར་
གུམ༑ རུ་རྟ། སྤང་རྒྱན། སྤང་སྤོས། སྤོས་བྱ་ལྕེ་ཅན་ཏེ་རྣམ་པ་དེ་བཅུ་པོ་ཕྱེ་མར་བཏགས་ནས་འཇིམ་པ་དང་བསྲེས་ལ་དཀྱིལ་འཁོར་གྱི་ས་ལ་བྱུགས་ཏེ་ཐ་དཀར་ཁྲུ་བཅུ་གསུམ་ཟུར་
བརྒྱད་པའི་དཀྱིལ་འཁོར་བྱས་ཏེ། དཀྱིལ་འཁོར་དབུས་སུ་གསེར་རམ། དངུལ་ལམ། ཟངས་སམ། ཤིང་ལས་བྱས་པའི་པདྨ་དང༌། དེའི་སྟེང་དུ་ལྷུང་བཟེད་བཞག་སྟེ་ལྷུང་བཟེད་ཀྱི་

66-1-513a

ནང་དུ་སྟོན་ཟླ་འབྲིང་པོའི་ཟིལ་བའི་ཆུ་བླུགས་ནས་ཇི་ལྟར་རྙེད་ཅིང་འོས་པའི་ལོ་མ་དང་བཅས་པའི་མེ་ཏོག་གཟུགས་སོ། །ཡང་མེ་ལོང་ཟླུམ་པོ་བརྒྱད་
རང་རང་གི་གནས་སུ་བཞག་སྟེ་མེ་ཏོག་དང་ལྡན་པའི་ལྷུང་བཟེད་ལ་བསྐོར་བར་བྱའོ། །མེ་ལོང་གི་མཐར་མེ་ཏོག་པདྨ་བཅུ་དྲུག་དང༌། སྤོས་ཕོར་བཅུ་དྲུག་སྤེལ་ཏེ་གཞག་པར་བྱའོ། །
སྤོས་ཕོར་གྱི་ནང་དུ་ཨ་ག་རུ་འབའ་གཞིག་བསྲེག་ཅིང་མེ་ལྕེ་མི་འབར་བར་བྱའོ། །བ་དཀར་མོའི་འོ་མ་སྣོད་བཅུ་དྲུག་ཏུ་བླུག་གོ། འོ་མའི་ལྡེ་གུ་དང༌། ཀ་ར་བཏབ་པའི་སྣུམ་འཁུར་དང༌། འོ་
སྤྲིས་དང༌། དུག་དང་མ་འདྲེས་པའི་སྨན་སྤོས་དང༌། སྤྲང་རྩིས་སྤགས་པའི་སྒ་དང༌། མར་དང༌། སྦྲང་རྩི་རྣམས་ཆ་བཅུ་དྲུག་ཏུ་བྱས་ཏེ་མེ་ཏོག་གི་མཐར་བསྐོར་ཏེ་སངས་རྒྱས་དང་བྱང་
ཆུབ་སེམས་དཔའ་ཆེན་པོ་ཐམས་ཅད་ལ་མཆོད་པར་བྱའོ། །ཉིན་གུང་དང་མཚན་གུང་གི་དུས་སུ་སྦྲང་རྩི་བྲེ་བྱེད་དང༌། མར་ཁྱོར་བ་གསུམ་སྟ་གོན་བྱས་ནས་དཀྱིལ་འཁོར་གྱི་
མདུན་དུ་སྤོས་ཕོར་ཆུང་ངུ་གཞག། དྲི་ཞིམ་པོའི་དུར་བའི་མེ་ལ་ཆུ་སྐོལ་ཏེ་ཁྲུས་གསོལ་ནས་མེ་དེ་གཙང་མ་བྱས་ཏེ་མར་དང་སྤྲང་རྩི་བསྲེགས་པས་སངས་རྒྱས་དང་བྱང་ཆུབ་སེམས་
དཔའ་རྣམས་མཆོད་པར་བྱའོ། །ཕྱིའི་ཕྱོགས་བཞིར་བ་དང་མེ་ཏོག་གི་ཕྱང་ཕྲུལ་བྱའོ། །དཀྱིལ་འཁོར་གྱི་ཁང་པའི་ནང་གི་ཕྱོགས་བཞིར་ཕྱོགས་བཅུའི་དེ་བཞིན་གཤེགས་པ་

66-1-513b

དང༌། བྱང་ཆུབ་སེམས་དཔའ་ཐམས་ཅད་ཀྱི་སྐུ་བརྙན་བཞུགས་སུ་གསོལ། །དབུས་སུ་རྣམ་པར་སྣང་མཛད། ཤཱཀྱ་ཐུབ་པ། བྱམས་པ། མི་འཁྲུགས་པ། འོད་དཔག་མེད་རྣམས་དང༌། རྫུ་
འཕྲུལ་ཆེན་པོ་དང་ལྡན་པ་སྤྱན་རས་གཟིགས་ལ་སོགས་པའི་སྐུ་བརྙན་དང༌། གཡས་གཡོན་དུ་བྱང་ཆུབ་སེམས་དཔའ་རྡོ་རྗེ་སྙིང་པོ་སོགས་དང༌། བརྒྱ་བྱིན་དང༌། ཚངས་པ་དང༌། ཨ་ཙྪཥྨ་
དང༌། དབྱུག་སྔོན་ཅན་དང༌། ཀུཎྜ་ལི་དང༌། བྷྲི་ཀུ་ཊི་དང༌། རྒྱལ་ཆེན་བཞི་དང༌། ལོག་འདྲེན་རྣམས་སྒོའི་གཡས་གཡོན་དུས་སྤྲེངས་ཏེ་དགོད། ཡང་མེ་ལོང་བརྒྱད་སྟེང་ནས་འོད་ཏུ་ཕྱོགས་
པར་བཏགས་ཏེ་དཀྱིལ་འཁོར་གྱི་ནང་གི་མེ་ལོང་དང་ཐད་ཀར་འོད་ཕན་ཚུན་དུ་ཕོག་པར་བྱས་ཏེ་གཟུགས་བརྙན་དག་བརྩེགས་མར་འཆར་དུ་བཅུག །ཞག་བདུན་ཕྲག་དང་པོ་ལ་རྩེ་
གཅིག་ཏུ་ཕྱོགས་བཅུའི་དེ་བཞིན་གཤེགས་པ་དང༌། བྱང་ཆུབ་སེམས་དཔའ་ཆེན་པོ་དང༌། དགྲ་བཅོམ་པ་རྣམས་ཀྱིས་མཚན་ནས་བརྗོད་ཅིང་ཕྱག་འཚལ་ནས་དུས་དྲུག་དྲུག་ཏུ་སྔགས་
བཟླ་ཞིང་བསྐོར་བ་བྱེད་ལ་སེམས་རྩེ་གཅིག་པས་ཆོས་སྤྱོད་བྱའོ། །དུས་རེ་རེར་ཡང་རྒྱུན་མ་ཆད་པར་ལན་བརྒྱ་རྩ་བརྒྱད་རེ་བྱའོ། །ཞག་བདུན་ཕྲག་གཉིས་པར་སེམས་རྩེ་གཅིག་པས་
བྱང་ཆུབ་སེམས་དཔའི་སྨོན་པའི་སེམས་རྒྱུན་མ་ཆད་པར་བསྐྱེད་པར་བྱའོ། །སྨོན་སེམས་ཀྱི་བསླབ་བྱ་ངས་སྔར་འདུལ་བའི་སྡེ་སྣོད་ལས་གསལ་བར་བསྟན་ཏོ། །ཞག་བདུན་ཕྲག་

66-1-514a

གསུམ་པ་ལ་དུས་བཅུ་གཉིས་སུ་རྒྱུན་གཅིག་གིས་གདུགས་དཀར་པོ་ཅན་གྱི་སྔགས་བཟླ་བར་བྱའོ། །ཞག་བདུན་པ་ལ་ཕྱོགས་བཅུའི་དེ་བཞིན་གཤེགས་པ་
རྣམས་དུས་གཅིག་ཏུ་མངོན་སུམ་དུ་བྱོན་ཏེ་མེ་ལོང་གི་འོད་ཟེར་ཕོག་པ་དེར་ཕྱག་སྤྱི་བོར་བཞག་མ་ཐག་ཏུ་ཏིང་ངེ་འཛིན་ལ་གཞོལ་བས། འདི་ལྟ་བུའི་སྙིགས་མའི་དུས་བཻ་ཌཱུཪྱ་ལྟར་
དག་པར་བྱེད་ནུས་སོ། །ཀུན་དགའ་བོ། གལ་ཏེ་དགེ་སློང་གི་སྡོམ་པ་བླངས་པའི་མཁན་པོ་དང༌། འདུས་པའི་ཚོགས་དགེ་སློང་བཅུའི་ནང་ནས་ཚུལ་ཁྲིམས་མ་དག་པ་གཅིག་ཡོད་ན་
འདི་ལྟ་བུའི་དཀྱིལ་འཁོར་གྱི་སྒྲུབ་པ་ཕལ་ཆེར་འགྲུབ་པར་མི་འགྱུར། ཞག་བདུན་ཕྲག་གསུམ་གྱི་རྗེས་སུ་དྲང་ཞིང་མི་གཡོ་བར་འདུག་སྟེ་ཞག་བརྒྱ་སོང་བ་ན། དབང་པོ་རྣོན་པོའི་རིགས་
ཡིན་ན་སྟན་དང་མ་བྲལ་བར་རྒྱུན་དུ་ཞུགས་པའི་འབྲས་བུ་ཐོབ་པར་འགྱུར་རོ། དེས་ལུས་སེམས་ཁྱད་པར་དུ་འཕགས་པའི་གོ་འཕང་མ་ཐོབ་ཀྱང་སངས་རྒྱས་ཀྱི་གོ་འཕང་ཐོབ་ལ་མི་
བསླུ་བས་ཡིད་གཉིས་མ་བྱེད་ཅིག །ཁྱོད་ཀྱིས་དྲིས་པའི་དཀྱིལ་འཁོར་སྒྲུབ་པའི་ཚུལ་ནི། འདི་ལྟར་རོ། །ཀུན་དགའ་བོས་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་བ་
བདག་རབ་ཏུ་བྱུང་བ་ཚུན་ཆད་དུ་བཅོམ་ལྡན་འདས་ཀྱིས་གཅེས་པར་བསྐྱངས་པས་མང་དུ་ཐོས་པ་ལ་འབད་པ་ལས་ཆོས་ཉིད་འདུས་མ་བྱས་མངོན་དུ་བྱེད་མ་ནུས་སོ། །ཚངས་པའི་

66-1-514b

གདམས་ངག་ཕྱིན་ལོག་གི་འཆིང་བ་དང་འཕྲད་ནས་སེམས་ཀྱིས་གསལ་བར་ཤེས་ཀྱང་རང་རང་དེབ་ན་དུ་མ་གྱུར་པས་འཇམ་པའི་དབྱངས་དང་འཕྲད་པ་ལས་བདག་རྣམ་པར་གྲོལ་ལོ། །དེ་
བཞིན་གཤེགས་པའི་གཙུག་ཏོར་ནས་བྱུང་བའི་རིག་སྔགས་ཀྱིས་མི་མངོན་པར་བསྐྱབ་པར་མཛད་ཀྱང་དངོས་པོ་མ་ཐོས་སོ། །བརྩེ་བ་ཆེན་པོས་སླར་ཡང་གསལ་བར་གསུངས་ནས་འདུས་
པ་འདིའི་སློབ་པ་ཐམས་ཅད་སྐྱོང་ཞིང་སྐྱོབ་པ་དང༌། ཡང་མ་འོངས་པའི་དུས་ཀྱི་འཁོར་བའི་སྐྱེ་བོ་ཕལ་པའི་བར་དུ་དེ་བཞིན་གཤེགས་པའི་གསུང་གསང་བས་ལུས་སེམས་རྣམ་པར་གྲོལ་
བ་ཐོབ་པར་མཛད་དུ་གསོལ་ཞེས་གསོལ་པ་དང༌། དེའི་ཚེ་འདུས་པ་ཐམས་ཅད་སོ་སོ་ནས་ཕྱག་འཚལ་ཞིང་དེ་བཞིན་གཤེགས་པའི་གསུང་གི་གསང་བ་ཟབ་མོ་མཉན་པ་དོན་དུ་གཉེར་ཞིང་
འདུག་གོ །དེའི་ཚེ་བཅོམ་ལྡན་འདས་ཀྱི་གཙུག་ཏོར་ནས་རིན་པོ་ཆེའི་འོད་ཟེར་བརྒྱ་ཕྲག་སྟེང་དུ་འཕྲོ་ཞིང་འོད་ཟེར་གྱི་ནང་ནས་རིན་པོ་ཆེའི་པདྨ་འདབ་མ་སྟོང་དང་ལྡན་པ་གསལ་བར་བྱུང་སྟེ་
དེ་བཞིན་གཤེགས་པའི་སྤྲུལ་པའི་སྐུ་རིན་པོ་ཆེའི་པདྨ་དེ་ལ་བཞུགས་ནས་གཙུག་ཏོར་ནས་རིན་པོ་ཆེའི་འོད་ཟེར་བརྒྱ་ཕྲག་བཅུ་འཕྲོས་ཤིང་འོད་ཟེར་དེ་དག་ལ་གངྒཱའི་ཀླུང་གི་བྱེ་མ་སྙེད་
བཅུའི་གསང་བའི་བདག་པོ་ཕྱག་ན་རྡོ་རྗེ་དངོས་སུ་བསྟན་ཏེ་རི་བོ་འདེགས་ཤིང་རྡོ་རྗེ་བསྣམས་པ་ནམ་མཁའི་བར་དུ་ཁྱབ་པར་གྱུར་ཏོ། །ཐམས་ཅད་ནམ་མཁའ་ལ་བལྟས་ཏེ་སྐྲག་པ་

66-1-515a

དང་དགའ་བའི་སེམས་ལྷན་ཅིག་ཏུ་སྐྱབས་ནས་དེ་བཞིན་གཤེགས་པ་ལ་སྐྱེས་ཚོལ་ཞིང་རྩེ་གཟིག་པའི་སེམས་ཀྱིས་སངས་རྒྱས་ཀྱི་གསང་སྔགས་ཀྱི་ཚིག་
སྩོལ་པ་ལ་མཉན་ཅིང་འདུག་གོ །གཙུག་ཏོར་བལྟར་མི་མངོན་པའི་མཚན་གྱི་འོད་ཟེར་ལས་བྱུང་བའི་དེ་བཞིན་གཤེགས་པས་གསང་སྔགས་ཀྱི་ཚིག་འདི་དག་བཀའ་སྩལ་ཏོ། །
ན་མོ་སྨི་ཏཱ་ཏ་སུ་ག་ཏཱ་ཡ། ཨརྷ་ཏེ་ས་མྱ་ཀྶཾ་བུདྡྷཱ་ཤྱ། སི་ཏཱ་ཏ་བུདྡྷ་ཀོ་ཊི་ཨུཥྞི་ཥཾ། ནམ་སྶརྦ་བུདྡྷ་བོདྡྷི་སཏྭེ་བྷྱཿ ན་མ་སྶཔྟཱ་ནཾ་ས་མྱ་ཀྶཾ་བུདྡྷ་ཀོ་ཊཱི་ནཱཾ། ས་ཤྲ་ཝ་ཀ་སཾ་གྷཱ་ནཱཾ། ན་མཿ ལོ་ཀེ་
ཨརྟ་ཏཱ་ནཱཾ། ན་མཿ སྲོ་ཏཱ་པནྣཱ་ནཱཾ། ན་མསྶ་ཀྲྀ་ཏ་གཱ་མཱ་ནཱཾ། ན་མོ་ལོ་ཀེ་སམྱགྒ་ཏཱ་ནཱཾ། སམྱ་ཀྤྲ་ཏི་པནྣཱ་ནཱཾ། ན་མོ་དེ་ཝ་རྀ་ཥྛི་ཎཱཾ། ན་མ་སྶིདྡྷི་བིདྱ་དྷ་ར་ཎཱི་ཥཱ་ཎཱཾ། ཤ་པཱ་ནུ་གྲ་ཧ་ས་ཧི་སྲ་མཱ་
ཐཱ་ནཱཾ། ན་མོ་བྲཧྨ་ཎེ། ན་མཿ ཨིནྡྲ་ཡ། ན་མོ་བྷ་ག་ཝ་ཏེ་རུ་ཏྲཱ་ཡ། ཨུ་མ་པ་ཏི་ས་ཧི་ཡཱ་ཡ། ན་མོ་བྷ་ག་ཝ་ཏེ་ནཱ་ར་ཡ་ཎཱ་ཡ། པཉྩ་མཧཱ་ས་མུ་དྲ་ན་མསྐྲྀ་ཏཱ་ཡ། ན་མོ་བྷ་ག་ཝ་ཏེ་
མཧཱ་ཀཱ་ལཱ་ཡ། ཏྲི་པུ་ར་ན་གར་བི་དྲ་ཝ་ཎ་ཀ་རཱ་ཡ། ཨ་དྷི་མུཀྟི་ཤྨ་ཤཱ་ན་ནི་ཝཱ་ས་ནི། མཱ་ཏྲ་ག་ཎ་ན་མ་སྐྲྀ་ཏཱ་ཡ། ན་མོ་བྷ་ག་ཝ་ཏེ་ཏ་ཐཱ་ག་ཏ་ཀུ་ལཱ་ཡ། ན་མོ་པདྨ་ཀུ་ལཱ་ཡ། ན་མོ་བཛྲ་
ཀུ་ལཱ་ཡ། ན་མོ་མ་ཎི་ཀུ་ལ་ཡ། ན་མོ་ག་ཛ་ཀུ་ལ་ཡ། ན་མོ་བྷ་ག་ཝ་ཏེ། དྲྀ་ཌྷ་ཤཱུ་ར་སཻནྱ། པྲ་ཧ་ར་ཎ་རཱ་ཛཱ་ཡ། ཏ་ཐཱ་ག་ཏཱ་ཡ། ན་མོ་བྷ་ག་ཝ་ཏེ་ན་མོ་ཨ་མི་ཏ་བྷཱ་ཡ། ཏ་ཐཱ་ག་ཏཱ་ཡ།

66-1-515b

ཨརྷ་ཏ་ས་མྱ་ཀྶཾ་བུདྡྷཱ་ཡ། ན་མོ་བྷ་ག་ཝ་ཏེ་ཨཀྵོ་བྷྱ། ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀྶཾ་བུདྡྷཱ་ཡ། ན་མོ་བྷ་ག་ཝ་ཏེ་བྷཻ་ཥ་ཛྱེ་གུ་རུ་བཻ་ཌཱུཪྱ་པྲ་བྷཱ་རཱ་ཛཱ་ཡ། ཏ་ཐཱ་ག་ཏཱ་ཡ། ན་མོ་བྷ་ག་ཝ་ཏེ་སཾ་
པུཥྤེ་ཏ་ས་ལེནྡྲ་རཱ་ཛཱ་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱ་ཀྶཾ་བུདྡྷཱ་ཡ། ན་མོ་བྷ་ག་ཝ་ཏེ་ཤཱ་ཀྱ་མུ་ན་ཡ། ཏ་ཐཱ་ག་ཏཱ་ཡ། ཨརྷ་ཏེ་སམྱཀྶཾ་བུདྡྷ་ཡ། ན་མོ་བྷ་ག་ཝ་ཏེ་རཏྣ་ཀེ་ཏུ་རཱ་ཛཱ་ཡ། ཏ་ཐཱ་ག་
ཏཱ་ཡ། ཨརྷ་ཏེ་སམྱཀྶཾ་བུདྡྷཱ་ཡ། ཏེ་བྷྱོ་ན་མ་སྐྲྀ་ཏྭཿ ཨི་དཾ་བྷ་ག་ཝ་ཏོ་སི། ཏ་ཐཱ་ག་ཏོ་ཥྞཱི་ཥཾ། སི་ཏཱ་ཏ་པ་ཏྲཾ། ནཱ་མ་ཨ་པ་ར་ཛི་ཏ། པྲ་ཏྱཾ་གི་རཿ སརྦ་བྷུ་ཏ་གྲ་ཧ་ནི་གྲ་ཧ་ཀ་གྲ་ཧ་ཎི། པ་ར་བིཏྱ་
ཙྪེ་ད་ནི། ཨ་ཀ་ལ་མྲྀཏྱུ་པ་རི་ཏྲ་ཡ་ནི་ཀ་རིཾ། སརྦ་བནྡྷ་ན་མོཀྵ་ཎིཾ། སརྦ་དུཥྚ་དུསྶྭཱ་པྣ་ནི་ཝ་ར་ཎི། ཙ་ཏུ་ར་ཤཱི་ཏཱི་ནཱཾ་གྲ་ཧ་གྲ་ཧ་སྲཱ་ཎཱཉྩ་བིདྷྭིནྶཱ་ན་ཀ་རིཾ། ཨཥྚ་བིཾ་ཤ་ཏཱི་ནཱ་ནཀྵ་ཏྲཱ་ཉྩ་པྲ་ས་དྷ་
ན་ཀ་རིཾ། ཨཥྚཱ་ནཱཾ་མ་ཧཱ་གྲ་ཧཱ་ཎཱཾ་ཛྲྭཾ་བི་དྷྭ་ནྶཱ་ན་ཀ་རིཾ། སརྦ་ཤ་ཏྲུ་ཎི་ཝ་ར་ཤྩ། གྷོ་ར་དུ་སྥ་ནཱཉྩ་ནཱ་ཤ་ཎི། བི་ཥ་ཤ་སྟ་ཨགྣི་ཨུ་དེ་ཊ། ར་ཤྩ། ཨ་པ་ར་ཛི་ཏ་གྷོ་ར། མཧཱ་པྲ་ཙཎྚི། མཧཱ་
དཱིབྟ་མཧཱ་ཏེ་ཛཾ། མཧཱ་ཤྭེ་ཏ་ཛྭ་ལ། མཧཱ་བ་ལ་པཎྚ་ར་ཝཱ་སི་ནཱི། ཨཱཪྻ་ཏཱ་རཱ་བྷྲྀ་ཀུ་ཊི་ཤྩེ་ཝ། བི་ཛ་ཡ། བཛྲ་མ་ལི་ཏི་བི་ཤྲུ་ཏ། པདྨཾ་ཀ་བཛྲ་ཛི་ཧྣ་ཙ། མཱ་ལ་ཙེ་ཝཱ་པ་ར་ཛི་ཏ། བཛྲ་
ཙིཎྚི་བི་ཤ་ར་ཙ། ཤནྟ་ཤ་བཻ་དེ་ཝ་པཱུ་ཛ་ཏ། སཽ་མྱ་རཱུ་པ་མཧཱ་ཤྭེ་ཏ། ཨཱཪྱ་ཏཱ་ར་མཧཱ་བཱ་ལ། ཨ་པ་ར། བཛྲ་ཤྲྀ་ཁ་ལེ་ཤྩེ་ཝ། བཛྲ་ཀཽ་མ་རི་ཀུ་ལནྡྷ་རི། བཛྲ་ཧསྟ་ཊ། བིདྱ་

66-1-516a

ཀཉྩ་ན་མ་ལི་ཀ། ཀུ་སུམྦྷ་ཀ་རཏྣ། བཻ་རོ་ཙ་ན་ཀུ་ལ་ཡ། ཨེ་ཏ་དོཥྞཱི་ཥཾ། བི་ཛྲིམྦྷཱ་མཱ་ནཱཉྩ། བཛྲ་ཀཱ་ན་ཀ་པྲ་བྷ། ལོ་ཙ་ན་བཛྲ་ཏུ་ཎྚི་ཊ་ཤྭེ་ཏཊ། ཀ་མ་ལཱ་ཀྵི་ཤ་ཤི་
པྲ་བྷ། ཨདྱ་དི་མུ་དྲ་ག་ཎ་སུ་བི་ར་ཀྵཾ་ཙ་ཀུ་ཝནྟུ། ཨི་ཏྭཱནྨ་མ་སྱ། ཨོཾ་རྀ་ཥི་ག་ཎ་པྲ་ཤསྟ་སརྦ་ཏ་ཐཱ་ག་ཏོ་ཥྞཱི་ཥ་ཧཱུཾ་ཏྲཱུཾ། ཛམྦྷ་ན་ཧཱུཾ་ཏྲཱུཾ། ཏམྦྷ་ན་ཧཱུཾ་ཏྲུཾ། པ་ར་བིདྱ་སམྦྷ་ཀྵ་ཎ་ཀཱ་རི་ཧཱུཾ་ཏྲཱུཾ། སརྦ་
ཡཀྵ་རཀྵ་ས་གྲ་ཧཱ་ཎཱཾ་བི་དྷྭནྶཱ་ན་ཀཱ་རི་ཧཱུཾ་ཏྲཱུཾ། ཙ་ཏུ་ར་ཤི་ཏཱི་ནཱཾ་གྲ་ཧ་ས་ཧ་སྲཱ་ཎཾ་བི་དྷྭ་སཱ་ན་ཀཱ་རི་ཧཱུཾ་ཏྲཱུཾ། རཀྵ་བྷ་ག་ཝནྶ་ཏ་ཐཱ་ག་ཏོ་ཥྞཱི་ཥཾ། པྲ་གི་རཿ མཧཱ་ས་ཧ་སྲ་བྷུ་ཛེ། ས་ཧ་སྲ་ཤིཪྵ། ཀོ་
ཊི་ས་ཧ་སྲ་ནེ་ཏྲི། ཨ་བྷེ་དེ་ཛྭ་ལི་ཏཊྚཾ་ཀེ། མཧཱ་བཛྲ་དྷ་རེ། ཏྲྀ་བྷུ་ཝ་ན་མཎྚ་ལ། ཨོཾ་སྭསྟི་རྦྷ་ཝ་ནཱ། མ་མ་ཨི་ཏྭནྨ་མ་སྱ། ར་ཛ་བྷ་ཡ། ཙཽ་ར་བྷ་ཡ། ཨགྣི་བྷ་ཡ། ཨུ་ད་ཀ་བྷ་ཡ་
བི་ཥ་བྷ་ཡ། ཤ་སྟྲ་བྷ་ཡ། པ་ར་ཙ་ཀ་བྷ་ཡ། དུཿ ཀྵུ་བྷ་ཡ། ཨཱཿ ཤ་ནི་བྷ་ཡ། ཨ་ཀ་ལ་མྲྀ་ཏྱུ་བྷ་ཡ། དྷ་ར་ཎི་བྷུ་མི་ཀམྤ་ཀ་པ་ད་བྷ་ཡ། །ཨུལྐ་པཱ་ད་བྷ་ཡ། རཱ་ཛ་དཎྜ་བྷ་ཡ། ནཱ་ག་
བྷ་ཡ། བིདྱུ་དྦྷ་ཡ། སུ་པརྞ་བྷ་ཡ། ཡཀྵ་གྲ་ཧ། རཀྵ་ས་གྲ་ཧ། བྲེ་ཏ་གྲ་ཧ། པི་ཤཱ་ཙ་གྲ་ཧ། གྷུ་ཏ་གྲ་ཧ། ཀུམྦྷ་ཎྜ་གྲ་ཧ། པཱུ་ཏ་ན་གྲ་ཧ། ཀ་ཊ་པཱུ་ཏ་ན་གྲ་ཧ། སྐནྡྷ་གྲ་ཧ། ཨ་པསྨ་ར་གར་
ཧ། ཨུནྨ་ད་གྲ་ཧ། ཙྪ་ཡ་གྲ་ཧ། རེ་ཝ་ཏི་གྲ་ཧ། ཤ་ཏ་ཧ། རི་ཎྱ། གརྦྷ་ཧ་རི་ཎྱ། རུ་དྷི་ར་ཧ་རི་ཎྱ། མ་ས་ཧ་རི་ཎྱ། མེ་ད་ཧ་རི་ཎྱ། མ་ཛྫ་ཧ་རི་ཎྱ། ཛ་ཏ་ཧ་རི་ཎྱ། ཇི་བི་ཏ་ཧ་རི་ཎྱ།

66-1-516b

བི་ཏ་ཧ་རི་ཎྱ། ཝཱནྟ་ཧ་རི་ཎྱ། ཨ་ཤུ་ཙྱ་ཧ་རི་ཎྱ། ཥེ་ཊ་ཧ་རི་ཎྱ། ཏེ་ཥཱཾ་སརྦེ་ཥཱཾ་སརྦ་གྲ་ཧཱ་ཎཱཾ་བི་དྱཾ། ཙྪེ་ད་ཡཱ་མི་ཀཱི་ལ་ཡཱ་མི། པ་རི་པྲ་ཛ་ཀ་ཀྲྀ་ཏཾ་བི་དྷྱཾ། ཙྪེ་ད་ཡཱ་མི་ཀཱི་ལ་ཡཱ་མི།
ཌཱཾ་ཀི་ནི་ཀྲྀ་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི། མཧཱ་པ་ཤུ་པ་ཏི་ཡ་རུ་དྲ་ཀྲི་ཏཾ་བིདྷྱཾ། ཙྪེ་ད་ཡཱ་མི་ཀཱི་ལ་ཡཱ་མི། ནཱ་ར་ཡ་ཎ་ཀྲི་ཏཾ་བིདྷྱཾ། ཙྪེ་ད་ཡཱ་མི་ཀཱི་ལ་ཡཱ་མི། ཏ་ཏྭ་ག་རུ་ཊ་སི་ཀྲྀ་ཏཾ་
བིདྱཾ༑ ༑ཙྪེ་ད་ཡཱ་མི་ཀི་ལ་ཡཱ་མི། མཧཱ་ཀཱ་ལ་མ་ཏྲི་ག་ཎ་ཀྲྀ་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི། ཀ་པཱ་ལི་ཀ་ཀྲི་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི། ཛ་ཡ་ཀ་ར་མ་དྷུ་ཀ་ར་སརྦ་ཨརྠ་
ས་དྷ་ན་ཀྲྀ་ཏཾ་བིདྷྱ། ཙྪོ་ད་ཡཱ་མེ་ཀཱི་ལ་ཡཱ་མི། ཙ་ཏུརྦྷ་གི་ནཱི་ཀྲྀ་ཏཾ་བི་བྱཾ། ཙྪེ་ད་ཡཱ་མི་ཀཱི་ལ་ཡཱ་མི། བྷྲྀ་གི་རི་ཊི་ནནྡ་ཀེ་ཤྭར་ག་ཎ་པ་ཏི་ས་ཧི་ཡ་ཀྲྀ་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི།
ནག་ཤྲ་མ་ཎ་ཀྲྀ་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི། ཨརྷནྟ་ཀྲྀ་ཏཾ་བི་བྱཾ། ཙྪེ་ད་ཡཱ་མི་ཀཱི་ལ་ཡཱ་མི། ཙྪེ་བི་ཏ་རཱ་ག་ཀྲི་ཏཾ་བིདྱ། ཙྪེ་ད་ཡཱ་མི་ཀཱི་ལ་ཡཱ་མི། བཛྲ་པཱ་ཎི་གུཧྱ་གུཧྱ་ཀཱ་
དྷི་བ་ཏི་ཀྲྀ་ཏཾ་བིདྱཾ། ཙྪེ་ད་ཡཱ་མི་ཀཱི་ལ་ཡཱ་མི། རཀྵཾ་བྷ་ག་ཝ་ན། ཨི་ཏྭནྨ་མ་སྱ། བྷ་ག་ཝ་ན། སི་ཏཱ་ཏ་པ་ཏྲེ་ན་མོསྟུ་ཏེ། ཨ་སཱི་ཏཱ་ན་ལཱརྐ་པྲ་བྷ་སྥུ་ཊ་བི་ཀ་སི་ཏཱ་ཏ་པ་ཏྲེ། ཛྭ་ལ་ཛྭ་
ལ༑ ད་ར་ད་ར། བི་ད་ར་བི་ད་ར། ཙྪིནྡྷ་ཙིནྡྷ། །ཧཱུཾ་ཧཱུཾ་ཕཊ་ཕཊ་ཕཊ་ཕཊ་ཕཊ་སྭཱཧཱ། ཧེ་ཧེ་ཕཊ། ཨ་མོ་གྷཱ་ཡ་ཕཊ། ཨ་པྲ་ཏི་ཧ་ཏཱ་ཕཊ། བ་ར་པྲ་དཱ་ཕཊ། ཨ་སུ་ར་བི་དྲ་བ་ཀཱ་རཱ་ཡ་

66-1-517a

ཕཊ༑ སརྦ་དེ་ཝ་བྷྱཿཕཊ། སརྦ་ནཱ་གེ་བྷྱཿཕཊ། སརྦ་ཡཀྵེ་བྷྱཿཕཊ། སརྦ་གནྡྷ་རྦེ་བྷྱཿཕཊ། སརྦ་པཱུ་ཏ་ནེ་བྷྱཿཕཊ། ཀ་ཊ་པཱུ་ཏ་ནེ་བྷྱཿཕཊ། སརྦ་དུ་རླཾ་གྷི་
ཏེ་བྷྱཿཕཊ། སརྦ་དུཥྤྲེ་ཀཱེ་བྷྱཿཕཊ། སརྦ་ཛྭ་རེ་བྷྱཿཕཊ། སརྦ་ཨ་པསྨ་རེ་བྷྱཿཕཊ། སརྦ་ཤྲ་ཝ་ཎ་བྷྱེཿཕཊ། སརྦ་ཏཱིརྠི་ཀེ་བྷྱཿཕཊ། སརྦ་ཏ་མ་ད་ཀེ་བྷྱཿཕཊ། སརྦ་བིདྱ་
རཱ་ཛ་ཛྭ་རེ་བྷྱཿཕཊ། ཛ་ཡ་ཀ་ར་མ་དྷུ་ཀ་ར་སརྦ་ཨརྠ་སདྷ་ཀེ་བྷྱཿཕཊ། བིདྱ་ཙ་རེ་བྷྱཿཕཊ། ཙ་ཏུརྦྷ་གི་ནཱི་བྷྱཿཕཊ། བཛྲ་ཀཽ་མ་རི་བིདྱ་རཱ་ཇེ་བྷྱཿཕཊ། མཧཱ་པྲ་ཏྱཾ་ཋ་གི་རེ་བྷྱཿཕཊ།
བཛྲ་ཤྲཾ་ཁ་ལ་ཕྲ་ཏྱཾ་གི་རི་རཱ་ཛ་ཡ་ཕཊ། མཧཱ་ཀཱ་ལཱ་ཡ་མཧཱ་མ་ཏྲི་ག་ཎ་ན་མསྐྲྀ་ཏཱ་ཡ་ཕཊ། བིཥྞུ་བི་ཡེ་ཕཊ། བྲཧྨ་ཎི་ཡེ་ཕཊ། ཨགྣི་ཡེ་ཕཊ། མཧཱ་ཀཱ་ལི་ཡེ་ཕཊ། ཀཱ་ལ་དཎྚི་ཡེ་
ཕཊ། མ་ཏྲྀ་ཡེ་ཕཊ། རཽ་དྲི་ཡེ་ཕཊ། ཙ་མུཎྚི་ཡེ་ཕཊ། ཀཱ་ལ་ར་ཏྲྀ་ཡེ་ཕཊ། ཀ་པཱ་ལི་ཡེ་ཕཊ། ཨ་དྷི་མུཀྟི་ཀ་ཤྨ་ཤ་ན་ཝཱ་སི་ནི་ཡེ་ཕཊ། ཡེ་ཀེ་ཙིཏྶ་ཏྭ་སྱ་མ་མ་ཨིཏྭནྨ་
མསྱ༑ དུཥྚ་ཙིཏྟ་ཨ་མི་ཏྲ་ཙིཏྟ། ཨོཾ་ཛོ་ཧེ་ར། གརྦྷ་ཧ་ར། རུ་དྷི་ར་ཧ་ར། ཝཱ་ས་ཧ་ར། མཾ་ས་ཧ་ར། ཛ་ཏ་ཧ་ར། ཛི་བི་ཏ་ཧ་ར། བལྱ་ཧ་ར། གནྡྷ་ཧ་ར། པུཥྤེ་ཧ་ར། ཕ་
ལ་ཧ་ར། སཱ་སྱ་ཧ་ར། པཱ་པ་ཙིཏྟ། དུཥྚ་ཙིཏྟ། རུ་དྲ་ཙིཏྟ། ཡཀྵ་གྲ་ཧ། རཀྵ་ས་གྲ་ཧ། པྲེ་ཏ་གྲ་ཧ། པི་ཤཱ་ཙ་གྲ་ཧ། བྷཱུ་ཏ་གྲ་ཧ། ཀུམྦྷ་ཎྚི་གྲ་ཧ། སྐནྡྷ་གྲ་ཧ། ཨུནྨ་ད་གྲ་

66-1-517b

ཧ༑ ཙྪ་ཡ་གྲ་ཧ། ཨ་པསྨ་ར་གྲ་ཧ། ཌཱ་ཀ་ཌཱ་ཀི་ནཱི་གྲ་ཧ། རེ་ཝ་ཏི་གྲ་ཧ། ཛ་མི་ཀ་གྲ་ཧ། ཤ་ཀུ་ནི་གྲ་ཧ། མ་ཏྲི་ནནྡི་ཀ་གྲ་ཧ། ཨ་ལམྦ་གྲ་ཧ། གཎྛ་མི་ནི་གྲ་ཧ། ཛྭ་རཤྩ། ཨེ་ཀ་ཧི་ཀ་
དྭཱི་ཏི་ཡི་ཀ་ཏྲི་ཏཱི་ཡི་ཀ་ཙ་ཏུརྠི་ཀ་ནི་ཏྱ་ཛྭ་ར། བི་ཥ་མ་ཛྭ་ར། བཏྟི་ཀ་བེཏྟི་ཀ་ཤླེཥྨི་ཀསནྣི་པཏྟི་ཀ་སརྦ་ཛྭ་ར་ཤྩ་རཀྵྱནྟི། མརྡྷ་བཱ་ཏེ་ལུ་ཙི་ཀཾ་ཨཀྵི་རོ་གཾ་མུ་ཁ་རོ་གཾ་གཎྛ་རོ་གཾ་གྲ་ཧ་གྲ་རཾ་།
ཀརྞ་ཤུ་ལཾ། དནྟ་ཤུ་ལཾ། གྲྀ་ཝ་ཤུ་ལཾ། མརྨ་ཤུ་ལཾ། པཪྴྭ་ཤུ་ལཾ། བྲིཥྛ་ཤུ་ལཾ། ཨུ་ད་ར་ཤུ་ལཾ། ཀ་ཊི་ཤུ་ལཾ། བཱསྠི་ཤུ་ལཾ། ཨཱུ་རུ་ཤུ་ལཾ། ཛཾ་གྷ་ཤུ་ལཾ། ཧ་སྟ་ཤུ་ལཾ། པཱ་ད་ཤུ་
ལཾ༑ སྭ་ཨངྒ་པྲཏྱཾ་ག་ཤུ་ལཾ། བྷུ་ཏ། བེ་ཏ་ཊ། ཌཱ་ཀི་ནཱི། ཛྭ་ར། ད་ཏྲུ། ཀཎྚུ། ཀི་ཊ་བྷ། ལུ་ཏ། བེ་སརྦ། ལོ་ཧ་ལིངྐ། ཤོ་ཥ། ཏྲཱ་ས་ན། གེ་ར། བི་ཥཿ ཡོ་ག་ཨགྣི། ཨུ་ད་ཀ་མ་ར། བྷི་ར་
གནྡ་ར༑ ཨ་ཀ་ལ་མྲྀཏྱུ། ཏྲཻ་མྦུ་ཀ་ཏྲཻ་ལ་ཊ། བྲྀ་ཤྩི་ཀ་སརྦ། ནཱ་ཀཱུ་ལཾ། སཾ་ཧ། བྱ་གྷྲ། རཀྵི། ཏ་རཀྵ། མྲྀ་ཤྲི་བྷྱཿ ཏེ་ཥཱི་སརྦེ་ཥཱཾ་སི་ཏཱ་ཏ་པ་ཏྲེ། མཧཱ་བཛྲ་ཨུཥྞི་ཥཾ། མཧཱ་བྲ་ཏྱཾ་གི་རཾ། ཡ་བདྡྭ་ད་ཤ་ཡོ་
ཛ་ན་ཨཱབྷྱནྟ་རེ་ཎ། བི་བྱ་བིནྡྷཾ་ཀ་རོ་མི། ཏེ་ཛོ་བ་ནྡྷེཾ་ཀ་རོ་མི། པ་རི་བིད་བནྡྷཾ་ཀ་རོ་མི། ཏ་དྱ་ཐཱ། ཨོཾ་ཨ་ན་ལེ། བི་ཥ་ཏེ། བཱི་རི། བཛྲ་དྷ་རེ། བྷནྡྷ་བནྡྷ་ནི། བཛྲ་པཱ་ནི་ཕཊ། ཧཱུཾ་ཏྲཱུཾ་ཕཊ་སྭཱཧཱ། ཀུན་དགའ་བོ། དེ་བཞིན་
གཤེགས་པའི་གཙུག་ཏོར་ལས་བྱུང་བའི་གདུགས་དཀར་པོ་ཅན་ཞེས་བྱ་བ་འདི་གསང་བ་ཟབ་མོའི་ཚིགས་སུ་བཅད་པ་ངོ་མཚར་རྨད་དུ་བྱུང་བའི་དོན་ལས་ཕྱོགས་བཅུའི་དེ་བཞིན་

66-1-518a

གཤེགས་པ་ཐམས་ཅད་བྱུང༌། ཕྱོགས་བཅུའི་དེ་བཞིན་གཤེགས་པ་རྣམས་སྙིང་པོའི་སྔགས་འདི་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་
བོ༑ ༑ཕྱོགས་བཅུའི་དེ་བཞིན་གཤེགས་པ་རྣམས་སྙིང་པོའི་སྔགས་འདི་བཟུང་བས་བདུད་ཐམས་ཅད་བཅོམ་ཞིང་མུ་སྟེགས་པ་རྣམས་བཏུལ་ལོ། །ཕྱོགས་བཅུའི་ད་བཞིན་གཤེགས་པ་
རྣམས་སྙིང་པོའི་སྔགས་འདི་ལ་བརྟེན་ནས་རིན་པོ་ཆེའི་པདྨ་ལ་བཞུགས་བཞིན་དུ་རྡུལ་སྙེད་ཀྱི་ཞིང་ཁམས་ཐམས་ཅད་དུ་དོན་མཛད་དོ། །ཕྱོགས་བཅུའི་དེ་བཞིན་གཤེགས་པ་རྣམས་
སྙིང་པོའི་སྔགས་འདི་བཟུང་བས་རྡུལ་སྙེད་ཀྱི་ཞིང་ཁམས་སུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་རོ། །ཕྱོགས་བཅུའི་དེ་བཞིན་གཤེགས་པ་རྣམས་སྙིང་པོའི་སྔགས་འདི་བཅངས་པས་
ཕྱོགས་བཅུའི་སེམས་ཅན་གྱི་སྤྱི་བོར་ཕྱག་བཞག་ནས་ལུང་སྟོན་པར་མཛད་དོ། །སེམས་ཅན་དེ་དག་རང་ཉིད་གོ་འཕང་མ་ཐོབ་བྱང་ཕྱོགས་བཅུའི་དེ་བཞིན་གཤེགས་པ་ལས་ལུང་
བསྟན་ཐོབ་བོ། །ཕྱོགས་བཅུའི་དེ་བཞིན་གཤེགས་པ་རྣམས་སྙིང་པོའི་སྔགས་འདི་ལ་བརྟེན་ནས་ས་ཕྱོགས་བཅུའི་སེམས་ཅན་རྣམས་སྡུག་བསྔལ་ལས་གྲོལ་ཞིང་སྐྱོང་བར་མཛད་དེ།
འདི་ལྟར་དམྱལ་བ་དང༌། ཡི་དྭགས་དང༌། དུད་འགྲོ་དང༌། ཞར་པ་དང༌། འོན་པ་དང༌། གླེན་ཞིང་ལྐུགས་པ་དང༌། མི་སྡུག་པ་དང་འཕྲད་པའི་སྡུག་བསྔལ་དང༌། སྡུག་པ་དང༌།

66-1-518b

འབྲལ་བའི་སྡུག་བསྔལ་དང༌། འདོད་པ་བཙལ་གྱིས་མི་རྙེད་པའི་སྡུག་བསྔལ་དང༌། ཉེ་བར་ལེན་པའི་ཕུང་པོ་ལྔའི་སྡུག་བསྔལ་ལ་སོགས་ཆགས་ཆེ་བ་དང་ཉམ་ང་བ་ཐམས་ཅད་ལས་
དུས་གཅིག་ཏུ་འགྲོལ་བ་དང༌། ཆོམ་རྐུན་གྱི་འཇིགས་པ་དང༌། དགྲའི་འཇིགས་པ་དང༌། རྒྱལ་པོའི་ཆད་པའི་འཇིགས་པ་དང༌། བཙོན་གྱི་འཇིགས་པ་དང༌། རླུང་དང་མེ་དང་ཆུའི་
འཇིགས་པ་དང༌། བཀྲེས་སྐོམ་དང་དབུལ་འཕོངས་ལ་སོགས་པའི་སྡུག་བསྔལ་ཐམས་ཅད་བསམ་པ་ཙམ་གྱིས་ཞི་བར་འགྱུར་རོ། །ཕྱོགས་བཅུའི་དེ་བཞིན་གཤེགས་པ་རྣམས་སྙིང་
པོའི་སྔགས་འདིའི་རྗེས་སུ་འབྲངས་པས་ཕྱོགས་བཅུའི་དགེ་བའི་བཤེས་གཉེན་བསྟེན་ནས་སྤྱོད་ལམ་རྣམ་པ་བཞིས་བསྙེན་བཀུར་ཡིད་བཞིན་དུ་སྒྲུབ་ནུས་ཤིང་གངྒཱའི་ཀླུང་གི་བྱེ་མ་
སྙེད་ཀྱི་དེ་བཞིན་གཤེགས་པའི་ཚོགས་སུ་ཆོས་ཀྱི་རྒྱལ་པོའི་སྲས་ཀྱི་ཐུ་བོ་ཞེས་བསྔགས་པར་མཛད་དོ། །ཕྱོགས་བཅུའི་དེ་བཞིན་གཤེགས་པ་རྣམས་སྙིང་པོའི་སྔགས་འདི་སྤྱད་པས་
འབྲེལ་པ་ཅན་ལ་བྱིན་གྱིས་བརླབས་པ་དང་ཐེག་པ་དམན་པའི་སྐྱེ་བོ་དག་གསང་བ་ཟབ་མོའི་མཛོད་ཐོས་པས་འཇིགས་པ་དང་བྲལ་བར་ནུས་སོ། །ཕྱོགས་བཅུའི་དེ་བཞིན་གཤེགས་
པ་རྣམས་སྙིང་པོའི་སྔགས་འདི་བཟླས་པས་བླ་ན་མེད་པའི་བྱང་ཆུབ་གྲུབ་པ་དང་བྱང་ཆུབ་ཀྱི་ཤིང་དྲུང་དུ་བཞུགས་པ་དང་མྱ་ངན་ལས་འདས་པ་ཆེན་པོ་སྟོན་ནུས་སོ། །ཕྱོགས་བཅུའི་དེ་

66-1-519a

བཞིན་གཤེགས་པ་རྣམས་སྙིང་པོའི་སྔགས་འདི་སྤེལ་བས་མྱ་ངན་ལས་འདས་པའི་རྗེས་སུ་སངས་རྒྱས་ཀྱི་བསྟན་པ་ཡུན་རིང་དུ་གནས་པ་དང༌། འདུལ་
ཁྲིམས་དམ་ཞིང་རྣམ་པར་དག་པ་སྲུང་བར་འགྱུར་རོ། །གལ་ཏེ་ངེས་དེ་བཞིན་གཤེགས་པའི་གཙུག་ཏོར་ནས་བྱུང་བའི་གདུགས་དཀར་པོ་ཅན་གྱི་སྔགས་འདིའི་ཕན་ཡོན་རྟག་ཏུ་
ཉིན་ཐོག་ཐག་སྐད་རྒྱུན་མི་འཆད་པར་ཚིགས་མ་ཟློས་པར་ཚུལ་འདི་ཉིད་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་བརྗོད་ཀྱང་ཟད་པར་མི་ནུས་སོ། །འདིའི་མིང་ལ་དེ་བཞིན་
གཤེགས་པའི་གཙུག་ཏོར་ཞེས་ཀྱང་བྱ། ཁྱེད་ཅག་སློབ་པ་རྣམས་འཁོར་བ་ལས་མ་གྲོལ་བས་སེམས་བསྐྱེད་དེ་ཞེ་ཐག་པ་ནས་དགྲ་བཅོམ་པར་འགྱུར་བར་བྱ་སྙམ་ན་སྤགས་
འདི་མ་བཟླས་པར་ཆོག་བྱས་ནས་ལུས་དང་སེམས་ཀྱི་བདུད་ཀྱི་ལས་ཐམས་ཅད་ལས་རྒྱང་བསྲིང་བར་འདོད་པ་ནི། གནས་མེད་དོ། །ཀུན་དགའ་བོ། འཇིག་རྟེན་གྱི་
ཁམས་ཀྱི་ཡུལ་སོ་སོའི་སེམས་ཅན་ཐམས་ཅད་རང་གི་ཡུལ་དུ་སྐྱེས་པའི་གྲོ་གའམ། ཤིང་ཤུན་ནམ། ཏ་ལའི་ལོ་མའམ། ཤོ་གུའམ། རས་དཀར་པོ་ལ་སྔགས་འདི་
བྲིས་ཏེ་བཟང་པོའི་སྣོད་དུ་བཅུག་ལ་མི་དེ་སེམས་རྨོངས་ཤིང་ཀློག་པ་དང་འཛིན་པར་མ་ནུས་ན་ལུས་ལ་འཆང་ངམ་ཁྱིམ་གྱི་ནང་དུ་བྲིས་ན། མི་དེ་ཇི་སྲིད་འཚོའི་བར་དུ་

66-1-519b

དུག་ཐམས་ཅད་ཀྱིས་མི་ཚུགས་པར་ཤེས་པར་བྱའོ། །ཀུན་དགའ་བོ། ངས་ད་ལྟ་ཁྱོད་ལ་སླར་ཡང་བཤད་པར་བྱའོ། །སྔགས་འདིས་འཇིག་རྟེན་བསྲུངས་ཤིང་བསྐྱབས་ནས་འཇིགས་
པ་ཐམས་ཅད་ལས་གྲོལ་བར་ནུས་ཤིང་སེམས་ཅན་ཐམས་ཅད་ལ་འཇིག་རྟེན་ལས་འདས་པའི་ཤེས་རབ་བསྐྱེད་ནུས་སོ། །གལ་ཏེ་ང་མྱ་ངན་ལས་འདས་པའི་རྗེས་སུ་སྙིགས་
མའི་དུས་ཀྱི་སེམས་ཅན་ཐམས་ཅད་རང་ཉིད་ཀྱིས་ཀློག་པ་དང་གཞན་ལ་ཀློག་ཏུ་བཅུག་ན་འདི་ལྟར་ཀློག་པ་དང་འཛིན་པའི་སྐྱེ་བོ་དེ་དག་མེས་བསྲེག་པར་མི་འགྱུར། ཆུས་བྱིད་
བར་མི་འགྱུར། དུག་ཆེན་པོ་དང་ཆུང་དུས་གནོད་པར་མི་འགྱུར། དེ་བཞིན་དུ་ལྷ་དང༌། ཀླུ་དང༌། འབྱུང་པོ་དང༌། ལྷ་མ་ཡིན་དང༌། བདུད་དང༌། གདོན་དང༌། གནོད་སྦྱིན་
དང་༑ འདྲེ་དག་གི་རིག་སྔགས་ཀྱིས་ཚུགས་པར་མི་འགྱུར། སེམས་མཉམ་པར་བཞག་པ་ཐོབ་པས་ངན་སྔགས་དང༌། བྱད་དང༌། རོ་ལངས་དང༌། དུག་དང༌། དུག་
སྦྱར་མ་དང༌། གསེར་དུག་དང༌། དངུལ་དུག་དང༌། རྩྭ་དང༌། ཤིང་དང༌། སྲིན་བུ་དང༌། སྦྲུལ་ལ་སོགས་པ་དངོས་པོ་ཐམས་ཅད་ཀྱི་དུག་གི་རླངས་པ་སྐྱེ་བོ་དེའི་ཁར་
སོང་ན་བདུད་རྩིར་འགྱུར། གཟའ་དང་རྒྱུ་སྐར་དྲག་པོ་རྣམས་དང་བཅས་པ་ལྷ་འདྲེས་ཐམས་ཅད་ཀྱིས་གནོད་པར་བརྩམས་ཀྱང་སྐྱེ་བོ་དེ་ལ་ཚུགས་པར་མི་འགྱུར། ལོག་འདྲེན་ལ་

66-1-520a

སོགས་པ་དང་གཤིན་རྗེའི་རྒྱལ་པོ་འཁོར་དང་བཅས་པ་ཐམས་ཅད་དེའི་བཀའ་དྲིན་མནོས་ཏེ་རྟག་ཏུ་སྲུང་ཞིང་སྐྱོབ་པར་འགྱུར། ཀུན་དགའ་བོ། ཁྱོད་
ཀྱིས་འདི་ལྟར་ཤེས་པར་བྱ་སྟེ། རིག་སྔག་འདི་རྡོ་རྗེའི་རིགས་གངྒཱའི་ཀླུང་གི་བྱེ་མ་སྙེད་བྱེ་བ་ཁྲག་ཁྲིག་བརྒྱ་སྟོང་ཕྲག་བརྒྱད་ཅུ་རྩ་བཞི་རང་རང་གི་འཁོར་དང་བཅས་པ་ཉིན་
མཚན་རྒྱུན་མི་འཆད་པར་གཟུངས་ཀྱི་རྗེས་སུ་འབྲངས་ནས་སྲུང་བར་བྱེད་དོ། །གལ་ཏེ་སེམས་ཅན་སེམས་གཡེངས་ཤིང་འཁྲུགས་ནས་སེམས་ཏིང་ངེ་འཛིན་ལ་མི་གནས་ཀྱང་
སེམས་ཀྱིས་དྲན་པ་དང་ངག་གིས་བཟླས་ན་རྡོ་རྗེའི་རིགས་དེ་དག་རྒྱུན་དུ་དེའི་རྗེས་སུ་འབྲངས་ནས་སྲུང་ཞིང་སྐྱོབ་པར་བྱེད་ན། དེ་ལྟ་བུའི་རིགས་ཀྱི་བུ་བྱང་ཆུབ་ཀྱི་སེམས་བརྟན་
པོར་གྱུར་པ་དག་སྨོས་ཅི་དགོས། རྡོ་རྗེའི་རིགས་ཀྱི་སྙིང་པོའི་རྒྱལ་པོ་འདི་དག་སེམས་ཀྱི་རྒྱུད་བྱིན་གྱིས་བརླབས་ཏེ་མྱུར་དུ་བློ་གྲོས་འཕེལ་བར་བྱེད་དོ། །སྐྱེ་བོ་དེ་དུས་དེ་ཉིད་
དུ་བསྐལ་པ་གངྒཱའི་ཀླུང་གི་བྱེ་མ་སྙེད་བརྒྱད་ཁྲི་བཞི་སྟོང་གི་ལས་དྲེན་ཏེ་ཐམས་ཅད་གསལ་བར་ནུས་ཤིང་ཐེ་ཚོམ་མེད་པར་འགྱུར་རོ། །ཐོག་མའི་བསྐལ་པ་ནས་ཕྱི་མའི་
མཐའི་བར་དུ་སྐྱེ་བ་ཐམས་ཅད་དུ་ནམ་དུ་ཡང་གནོད་སྦྱིན་དང༌། སྲིན་པོ་དང༌། སྤྲུལ་པོ་དང༌། ལུས་སྲུལ་པོ་དང༌། གྲུལ་བུམ་དང༌། ཤ་ཟ་དང༌། ཡི་དྭགས་ལ་སོགས་པའི་

66-1-520b

གཟུགས་དང༌། གཟུགས་མེད་དང༌། འདུ་ཤེས་ཅན་དང༌། འདུ་ཤེས་མེད་པའི་གནས་ངན་པར་སྐྱེ་བར་མི་འགྱུར། རིགས་ཀྱི་བུ་གང་དག་འདོན་པ་དང༌། བཟླ་བ་དང༌། འབྲི་བ་དང༌།
འབྲིར་འཇུག་པ་དང༌། ཡང་ན་འཆང་བ་དང༌། སྤེད་པ་དང༌། སྣ་ཚོགས་པས་བཀུར་ཞིང་མཆོད་ན། བསྐལ་པ་ཐམས་ཅད་དུ་དབུལ་པོ་དང༌། དམན་པ་དང༌། བདེ་བས་ཕོངས་པའི་ཡུལ་དུ་
སྐྱེ་བར་མི་འགྱུར། སྐྱེ་བོ་འདི་དག་རང་ཉིད་ཀྱིས་དགེ་བའི་བསམ་བྱས་པར་ཡང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ལེགས་པའི་དཔལ་ཇི་སྙེད་པ་སྐྱེ་བོ་དེ་ལ་སྩལ་བས་གངྒཱའི་
ཀླུང་གི་བྱེ་མ་སྙེད་གྲངས་མེད་པ་བརྗོད་དུ་མེད་པའི་ཡང་བརྗོད་དུ་མེད་པའི་བསྐལ་པ་རྣམས་སུ་རྟག་པར་སངས་རྒྱས་ཐམས་ཅད་ཀྱི་དྲུང་དུ་སྐྱེ་ཞིང་དཔག་ཏུ་མེད་པའི་བསོད་ནམས་ཀྱི་ཕུང་
པོ་དང་ལྡན་པར་འགྱུར་རོ། །ཨ་ཀྲ་ཀུའི་ཁྱིམ་ལྟར་ལྷན་ཅིག་ཏུ་འབྲེལ་ནས་ནམ་ཡང་འབྲལ་བར་མི་འགྱུར་རོ། །དེའི་ཕྱིར་སྡོམ་པ་ཉམས་པ་ཡང་སྡོམ་པ་རྣམས་པར་དག་པར་འགྱུར། །སྡོམ་པ་
མ་ཐོབ་པ་ཡང་སྡོམ་པ་ཐོབ་པར་འགྱུར། བརྩོན་པ་དང་མི་ལྡན་པ་ཡང་བརྩོན་པ་དང་ལྡན་པར་འགྱུར། ཤེས་རབ་དང་མི་ལྡན་པ་ཡང་ཤེས་རབ་དང་ལྡན་པར་འགྱུར། མི་གཙང་བ་ཡང་མྱུར་དུ་གཙང་
བར་འགྱུར། ཤེས་རབ་མ་བྱས་པ་ཡང་སྨྱུང་བ་བྱས་པར་འགྱུར་རོ། །ཀུན་དགའ་བོ། རིགས་ཀྱི་བུ་དེ་དག་སྔགས་འདི་བཟླས་ཤིང་འཛིན་པ་ན་གལ་ཏེ་མ་བཟུང་བའི་སྐབས་སུ་སྡོམ་པ་ཉམས་ན་སྔགས་

66-1-521a

བཟུང་ཕྱིན་ཆད་ནས་སྡོམ་པ་ཉམས་པའི་སྡིག་པ་ལྕི་ཡང་ཐམས་ཅད་གཅིག་ཅར་དུ་མེད་པར་ཐམས་ཅད་བྱང་བར་འགྱུར། ཆང་འཐུང་བ་དང་སྒོག་ཙོང་
སོགས་རོ་ཚ་བའི་ཚོད་མ་ལྔ་ཟོས་པ་དང་མི་གཙང་བའི་ཟས་སྣ་ཚོགས་པ་ཟོས་ཀྱང་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། རྡོ་རྗེ་ཕོ་ཉ་དང༌། ལྷ་དྲང་སྲོང་དང༌།
ལྷ་དང༌། འབྱུང་པོ་དག་གིས་དེ་དག་ལ་སྐྱོན་དུ་མི་བལྟའོ། །གལ་ཏེ་མི་གཙང་བའི་གོས་ཧྲུལ་པོ་གྱོན་ནས་ཞག་གཅིག་གནས་པ་དང་དུས་གཅིག་འགྲོ་བ་ཐམས་ཅད་ལ་རྣམ་
པར་དག་པ་དང་འདྲ་བར་འགྱུར། དཀྱིལ་འཁོར་མི་སྒྲུབ་ཆོ་ག་མི་བྱེད་ལམ་ལ་དི་སྤྱོད་ན་ཡང་སྔགས་འདི་འཛིན་ཞིང་བཟླས་ན་དཀྱིལ་འཁོར་དུ་ཞུགས་པ་དང་ལམ་ལ་
སྤྱོད་པ་དང་ཐ་མི་དད་པར་ཕན་ཡོན་འཐོབ་བོ། །གལ་ཏེ་མཚམས་མེད་པ་ལྔ་བྱས་པ་དང༌། ཡང་དགེ་སློང་དང༌། དགེ་སློང་མ་རྣམས་ཀྱི་སྤང་བར་བྱ་བ་རྣམ་པ་བཞི་
དང༌། རྣམ་པ་བརྒྱད་སྤྱད་ན་ཡང་སྔགས་འདི་བཟླས་པས་དེ་ལྟ་བུའི་སྡིག་པ་ཤིན་ཏུ་ལྕི་བ་ཐམས་ཅད་རླུང་དྲག་པོས་བྱེ་མའི་ཕུང་པོ་ཁྱེར་བ་བཞིན་དུ་ཐམས་ཅད་ཟད་
བར་བྱས་ནས་སྤུའི་ཉག་མ་ཙམ་ཡང་ལུས་པ་མེད་པར་འགྱུར་རོ། །ཀུན་དགའ་བོ། སེམས་ཅན་གང་དག་བསྐལ་པ་དཔག་མེད་གྲངས་མེད་པ་ནས་བྱས་པའི་སྡིག་

66-1-521b

སྒྲིབ་ལྕི་ཡང་ཐམས་ཅད་ཚེ་སྔ་མར་བཤགས་པ་མ་བྱས་ཀྱང་སྔགས་འདི་འདོན་པ་དང༌། བཟླ་བ་དང༌། འདྲི་བ་དང༌། འདྲིར་འཇུག་པ་དང༌། ལུས་ལ་འཆང་ཞིང་འཛིན་པ་དང༌།
གང་དུ་གནས་པའི་ཁང་ཁྱིམ་དང༌། ར་བ་དང༌། ཉེ་འཁོར་ལ་སོགས་པ་དག་ཏུ་བཞུགས་སུ་གསོལ་ན། དེ་ལྟ་བུའི་སྡིག་པ་བསྔགས་པ་ཐམས་ཅད་ཆུ་ཚན་གྱིས་ཁ་བ་བཞུ་བ་
ལྟར་དག་པར་བྱས་ནས་རིང་པོར་མི་ཐོགས་པར་སྐྱེ་བ་མེད་པའི་ཆོས་ལ་བཟོད་པ་ཐོབ་པར་འགྱུར་རོ། །ཡང་ཀུན་དགའ་བོ། བུད་མེད་གང་བུ་དང་བུ་མོ་མ་སྐྱེས་པ་བུ་འདོད་པ་
དག་དད་པས་སྔགས་འདི་དྲན་ཞིང་བཟླས་པ་དང༌། ཡང་ན་ལུས་ལ་གདུགས་དཀར་པོ་ཅན་གྱི་སྔགས་འདི་འཆང་བ་དང༌། བཟླས་ན་ཁྱེའུ་དང་བུ་མོ་ཚེ་དང་བསོད་ནམས་དང་
བློ་དང་ལྡན་པ་རྙེད་པར་འགྱུར་རོ། །དགེ་བའི་འབྲས་བུ་སྨིན་པར་འདོད་ན་མྱུར་དུ་སྨིན་ཏེ་ལུས་དང་སྲོག་དང་མཐའ་ཐང་ཡང་དེ་བཞིན་དུ་འགྱུར་རོ། །ཤི་འཕོས་ནས་ཀྱང་ཕྱོགས་
བཅུའི་འཇིག་རྟེན་གྱི་ཁམས་གང་དུ་སྨོན་པ་དེར་སྐྱེ་བར་འགྱུར་རོ། །མཐའ་འཁོབ་ཀྱི་མིར་ཡང་སྐྱེ་བར་མི་འགྱུར་ན། ཤིན་ཏུ་དམན་པའི་སྐྱེ་གནས་སྣ་ཚོགས་སུ་མི་སྐྱེ་བ་
སྨོས་ཅི་དགོས། །ཀུན་དགའ་བོ། ཡུལ་ཁམས་དང༌། གྲོང་ཁྱེར་དང༌། གྲོང་དང༌། གྲོང་རྡལ་རྣམས་སུ་མུ་གེ་དང༌། ཡམས་ཀྱི་ནད་དང༌། ཡང་ན་ཕ་རོལ་གྱི་དམག་ཚོགས་

66-1-522a

དང༌། ཆོམ་ཀུན་དང༌། འཐབ་རྩོད་ལ་སོགས་པ་གང་དག་འཇིགས་པ་དང༌། འཚེ་བ་བྱུང་བའི་གནས་རྣམས་སུ་རིག་སྔགས་འདི་བྲིས་ནས་གྲོང་ཁྱེར་
གྱི་ཕྱོགས་བཞིའི་སྒོ་དང༌། མཆོད་རྟེན་དང༌། གཙུག་ལག་ཁང་དང་ཡང་ན་རྒྱལ་མཚན་གྱི་རྩེ་མོ་ལ་བཏགས་ནས་ཡུལ་ཁམས་དེར་གནས་པའི་སྐྱེ་བོ་དག་མངོན་དུ་
ཕྱོགས་ཏེ་དད་ཅིང་གུས་པས་ཕྱག་འཚལ་ཞིང་སེམས་རྩེ་གཅིག་པས་མཆོད་ཅིང་བསྙེན་བཀུར་བ་དང༌། སྐྱེ་བོ་དེ་དག་རང་རང་གི་ལུས་ལ་འཆང་བ་དང༌། ཡང་ན་རང་རང་
གི་ཁྱིམ་དུ་བཞུགས་སུ་གསོལ་ན། མྱ་ངན་དང་སྡུག་བསྔལ་ཐམས་ཅད་ཞི་བར་འགྱུར་རོ། །ཀུན་དགའ་བོ། གནས་གང་དང་གང་དུ་སྔགས་འདི་བཞུགས་པ་དེར་སེམས་ཅན་
དེ་དག་ལ་ལྷ་དང་ཀླུ་རབ་ཏུ་དགའ་ནས་རླུང་དང་ཆར་དུས་དང་མཐུན་པར་འབྱུང་ཞིང་འབྲུ་སྣ་ལྔ་འཕེལ་ནས་སྐྱེ་བོ་མང་པོ་དག་བདེ་ཞིང་སྐྱིད་པར་འགྱུར་རོ། །ཡང་སྐར་མ་དྲག་
པོ་ལས་ལྟས་ངན་པ་ཕྱོགས་ཕྱོགས་སུ་བསྟན་པ་རྣམས་ཞི་བར་བྱས་ནས་གདོན་དང་སྡུག་བསྔལ་མི་འབྱུང་ཞིང་སེམས་ཅན་རྣམས་ལ་དུས་མ་ཡིན་པའི་འཆི་བ་མེད་པ་དང༌།
ལྕགས་སྒྲོག་དང༌། གདོས་དང༌། ལྕགས་ཐག་རྣམས་དེའི་ལུས་ལ་ཕོག་པར་མི་འགྱུར་ཞིང་ཉིན་མཚན་དུ་བདེ་བར་གཉིད་ལོག་སྟེ་རྨི་ལམ་ངན་པ་མེད་པར་འགྱུར་རོ། །ཀུན་

66-1-522b

དགའ་བོ༑ མི་མཇེད་ཀྱི་འཇིག་རྟེན་དུ་ལྟས་ངན་པ་བརྒྱད་ཁྲི་བཞི་སྟོང་སྟོན་པའི་སྐར་མ་ངན་པ་ཡོད་དེ། རྒྱུ་སྐར་ཉི་ཤུ་རྩ་བརྒྱད་ནི། དེ་དག་གི་གཙོ་བོར་གྱུར་ཅིང་གཟའ་ཆེན་པོ་དྲག་པོ་
བརྒྱད་རྒྱུ་སྐར་དེ་དག་གི་བདག་པོར་གྱུར་ཏེ་གཟུགས་སྣ་ཚོགས་སུ་སྤྲུལ་པ་འཇིག་རྟེན་དུ་མཐོང་ནས་སེམས་ཅན་ལ་གདོན་དང་ལྟས་ངན་པ་སྣ་ཚོགས་གཏོར་བར་བྱེད་དོ། །སྔགས་འདི་
ཡོད་པའི་གནས་སུ་དེ་དག་ཐམས་ཅད་ཞི་ཞིང་དག་ནས་དཔག་ཚད་བཅུ་གཉིས་ཀྱི་ནང་ཚུན་ཚད་དུ་ལྟས་ངན་པ་ཐམས་ཅད་ནམ་ཡང་འབྱུང་བར་མི་འགྱུར་རོ། །དེའི་ཕྱིར་དེ་བཞིན་
གཤེགས་པས་སྔགས་འདི་དངོས་སུ་བསྟན་པ་ནི། ཆེད་དུ་མ་འོངས་པའི་སྐྱེ་བོ་ལས་དང་པོ་པ་ནན་ཏན་གྱིས་སློབ་པ་རྣམས་བསྲུངས་ཤིང་བསྐྱབས་ནས་ཏིང་ངེ་འཛིན་ལ་ཞུགས་ཤིང་
ལུས་སེམས་མཆོག་ཏུ་བདེ་ཞིང་བརྟན་པར་འགྱུར་བས་བདུད་དང་ལྷ་འདྲེ་ཡི་དྭགས་ལྷ་མ་ཡིན་ལ་སོགས་པའི་བར་ཆད་མི་འབྱུང་ངོ༌། །ཡང་ཐོག་མ་མེད་པ་ནས་ལས་ཀྱི་ཤ་འཁོན་དང༌།
སྒྲིབ་པ་དང༌། སྐྱེ་བ་སྔ་མའི་ལན་ཆགས་ཡོད་པ་རྣམས་གནོད་པ་བྱེད་དུ་འོང་བར་མི་འགྱུར། ཁྱོད་ལ་སོགས་པ་འཁོར་འདུས་པ་འདིའི་སློབ་པའི་སྐྱེ་བོ་ནས་མ་འོངས་པའི་འཇིག་རྟེན་གྱི་
སློབ་པའི་སྐྱེ་བོའི་བར་རྣམས་ཀྱིས་ངས་བཤད་པ་ལྟར་དཀྱིལ་འཁྲོ་ལ་བརྟེན་ནས་སྡོམ་པ་འཛིན་པ་དང༌། སྡོམ་པ་ཡོངས་སུ་རྫོགས་པའི་དགེ་འདུན་རྣམ་པར་དག་པ་དང་འཕྲད་

66-1-523a

པར་འགྱུར་རོ། །སྙིང་པོའི་སྔགས་འདི་ལ་ཐེ་ཚོམ་དང་ཡིད་གཉིས་མི་ཟ་ན། རིགས་ཀྱི་བུ་དེ་ཕ་མ་ལས་སྐྱེས་པའི་ལུས་དེ་ཉིད་ཀྱིས་བདེན་པ་
མ་རྟོགས་ན་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་རྫུན་གསུངས་པར་འགྱུར་རོ། །དེ་སྐད་ཅེས་བཀའ་སྩལ་པ་དང་འཁོར་འདུས་པའི་ནང་གི་རྡོ་རྗེའི་
རིགས་བརྒྱ་སྟོང་གྲངས་མེད་པ་ཐམས་ཅད་དུས་གཅིག་ཏུ་བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ནས་ཕྱག་འཚལ་ཏེ་གསོལ་པ། བཅོམ་ལྡན་འདས་ཀྱིས་
བཀའ་སྩལ་པ་ལྟར་བདག་ཅག་སྙིང་ཐག་པ་ནས་འདི་ལྟར་བྱང་ཆུབ་ཀྱི་ལམ་སྒོམ་པ་པོ་རྣམས་སྐྱོང་ཞིང་བསྲུང་བར་བགྱིའོ། །ཞེས་སྨྲས་པའི་རྗེས་སུ་དེའི་ཚེ་ཚངས་པ་
དང༌། ལྷའི་དབང་པོ་བརྒྱ་བྱིན་དང༌། རྒྱལ་པོ་ཆེན་པོ་བཞི་རྣམས་ཀྱང་ལྷན་ཅིག་ཏུ་བཅོམ་ལྡན་འདས་ལ་ཕྱག་འཚལ་ནས་གསོལ་པ། འདི་ལྟར་སྒོམ་ཞིང་སློབ་པའི་
བསོད་ནམས་བྱེད་པ་དག་ཡོད་ན་བདག་ཅག་གིས་སྙིང་ཐག་པ་ནས་སྐྱོང་ཞིང་བསྲུངས་ནས་དེ་ལ་དུས་རྟག་ཏུ་གང་བྱས་པའི་ལས་རྣམས་བསམ་པ་བཞིན་བསྒྲུབ་པར་
བགྱིའོ༑ ༑ཡང་གྲངས་མེད་པ་གནོད་སྦྱིན་གྱི་སྡེ་དཔོན་ཆེན་པོ་དང༌། སྲིན་པོའི་རྒྱལ་པོ་དང༌། གྲུལ་བུམ་གྱི་རྒྱལ་པོ་དང༌། ཤ་ཟའི་རྒྱལ་པོ་དང༌། བགེགས་ཀྱི་རྒྱལ་པོ་ལོག་

66-1-523b

འདྲེན་དང༌། བགེགས་ཀྱི་གཙོ་བོ་དེ་དག་བཅོམ་ལྡན་འདས་ཀྱི་སྤྱན་སྔར་ཐལ་མོ་སྦྱར་ཞིང་ཕྱག་འཚལ་ནས་གསོལ་པ། བདག་ཅག་ཀྱང་དམ་བཅས་ཏེ་སྐྱེ་བོ་དེ་སྐྱོང་ཞིང་བསྲུང་བ་
དང་བྱང་ཆུབ་ཀྱི་སེམས་མྱུར་དུ་རྫོགས་པར་བགྱིའོ། །ཞེས་སྨྲས་སོ། །ཡང་གྲངས་མེད་པའི་ལྷའི་བུ་ཟླ་བ་དང༌། ཉི་མ་དང༌། རླུང་ལྷ་དང༌། ཆར་གྱི་བདག་པོ་དང༌། སྤྲིན་གྱི་བདག་པོ་དང༌།
ལྕེ་འབབ་པའི་བདག་པོ་དང༌། གློག་གི་བདག་པོ་ལ་སོགས་པ་ལོ་ལ་དབང་ཞིང་རྒྱུ་བ་དང་རྒྱུ་སྐར་ཐམས་ཅད་ཀྱི་འཁོར་དང་བཅས་པ་ཐམས་ཅད་སོ་སོ་ནས་བཅོམ་ལྡན་འདས་ལ་
ཕྱག་འཚལ་ནས་གསོལ་པ། བདག་ཅག་ཀྱང་སྒོམ་པ་པོ་དེ་སྐྱོང་ཞིང་སྲུང་སྟེ་ཆོ་ག་བྱ་བའི་གནས་དེར་འཇིགས་པ་མེད་པར་བགྱིའོ། །ཞེས་གསོལ་ཏོ། །ཡང་གྲངས་མེད་པའི་
རིའི་ལྷ་དང༌། རྒྱ་མཚོའི་ལྷ་དང༌། སའི་ལྷ་དང༌། ཆུ་དང་སྐམ་དང་མཁའ་ལ་རྒྱུ་བ་དང༌། དངོས་པོ་ཐམས་ཅད་ལ་གནས་པའི་ལྷ་དང༌། རླུང་ལྷའི་རྒྱལ་པོ་དང༌། གཟུགས་མེད་
ཁམས་ཀྱི་ལྷ་རྣམས་ཀྱིས་དེ་བཞིན་གཤེགས་པའི་སྤྱན་སྔར་དུས་གཅིག་ཏུ་ཕྱག་འཚལ་ནས་གསོལ་པ། བདག་ཅག་རྣམས་ཀྱིས་སྒོམ་པ་པོ་དེ་སྐྱོང་ཞིང་སྲུང་བ་དང་བྱང་ཆུབ་སྒྲུབ་
པའི་ཚེ་བདུད་ཀྱི་ལས་མི་འབྱུང་བར་བགྱིའོ། །ཞེས་གསོལ་ཏོ། །དེའི་ཚེ་བྱེ་བ་ཁྲག་ཁྲིག་བརྒྱད་ཁྲི་བཞི་སྟོང་གངྒཱའི་ཀླུང་གི་བྱེ་མ་སྙེད་ཀྱི་བྱང་ཆུབ་སེམས་དཔའ་རྡོ་རྗེའི་སྙིང་པོའི་རྒྱལ་པོ་རྣམས་

66-1-524a

འཁོར་འདུས་པའི་ནང་དུ་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་གསོལ་པ། བཅོམ་ལྡན་འདས། བདག་ཅག་
ལ་སོགས་པས་ཚོགས་བསགས་ནས་རིང་མོ་ནས་བྱང་ཆུབ་གྲུབ་ཀྱང་མྱ་ངན་ལས་མི་འདའ་བར་རྟག་ཏུ་སྔགས་འདིའི་ཕྱི་བཞིན་འབྲང་ནས་སྙིགས་མའི་དུས་སུ་ཏིང་ངེ་
འཛིན་ལ་སྤྱོང་ཞིང་སྒོམ་པ་ཕོ་དག་ལ་སྲུང་ཞིང་སྐྱོབ་པར་བགྱིའོ། །བཅོམ་ལྡན་འདས། འདི་ལྟར་སེམས་བསྡུས་ནས་ཏིང་ངེ་འཛིན་ལ་བརྩོན་པ་དག་ཆོག་ལ་གནས་
པ་དང༌། འགྲོ་བ་དང་འཆག་པ་ལ་སེམས་གཡེངས་ནས་ལྗོངས་རྣམས་སུ་སྐྱོ་བསངས་ལ་རྒྱུ་བའི་བར་བདག་ཅག་གི་སློབ་འཁོར་རྣམས་རྒྱུན་དུ་སྐྱེ་བོ་དེའི་རྗེས་སུ་འབྲང་ཞིང་
སྐྱོང་བར་རིགས་སོ། །བདུད་ཀྱི་རྒྱལ་པོ་དགའ་རབ་དབང་ཕྱུག་གིས་གླགས་ཚོལ་བ་ན་ནམ་དུ་ཡང་གླགས་རྙེད་པར་མི་འགྱུར་ལ་ལྷ་འདྲེ་ཕྲ་མོ་དག་སྐྱེ་བོ་བསོད་ནམས་ཅན་
འདི་ལས་དཔག་ཚད་བཅུའི་ཕ་རོལ་ཏུ་འབྲོས་པར་འགྱུར་རོ། །སེམས་རྩེ་གཅིག་པས་ཏིང་ངེ་འཛིན་ལ་མོས་པ་དག་ནི། མ་གཏོགས་སོ། །བཅོམ་ལྡན་འདས། དེ་ལྟར་
བདུད་སྡིག་ཅན་དང་བདུད་ཀྱི་འཁོར་རྣམས་ཀྱིས་སྐྱེ་བོ་བསོད་ནམས་ཅན་འདི་ལ་མཐོ་བརྩམས་པ་ན་བདག་གིས་རིན་པོ་ཆེ་རྡོ་རྗེས་དེའི་མགོ་ལ་བསྣུན་ཏེ་མགོ་བོ་རྡུལ་

66-1-524b

ཕྲན་བཞིན་དུ་རླག་པར་བྱེད་དོ། །ལྷག་པར་སྐྱེ་བོ་འདིའི་ལས་ཀྱི་མཐའ་རྣམས་ཡིད་བཞིན་དུ་འགྲུབ་པར་བགྱིའོ། །ཞེས་གསོལ་ཏོ། །དེ་ནས་ཀུན་དགའ་བོས་སྟན་ལས་ལངས་ཏེ།
བཅོམ་ལྡན་འདས་ཀྱི་ཞབས་ལ་སྤྱི་བོས་ཕྱག་འཚལ་ནས་གསོལ་པ། བདག་ཅག་བླུན་ཞིང་རྟུལ་བའི་ཕྱིར་མང་དུ་ཐོས་པ་ལ་གཞོལ་བས་སེམས་ཟག་པ་ཐམས་ཅད་དང་བྲལ་
བ་དོན་དུ་མི་གཉེར་ལ། དེ་བཞིན་གཤེགས་པའི་བརྩེ་བས་གདམས་པའི་བཀའ་དྲིན་ལས་ཡང་དག་པའི་ལམ་ལ་བརྩོན་པ་ཐོབ་ནས་ལུས་སེམས་ལ་ཕན་པ་དང་བདེ་བས་ཚིམ་
པར་གྱུར་ཏོ། །བཅོམ་ལྡན་འདས། འདི་ལྟ་བུའི་སངས་རྒྱས་ཀྱི་ཏིང་ངེ་འཛིན་སྒོམ་ཞིང་ཐོབ་ནས་མྱ་ངན་ལས་འདས་པ་ལ་མ་སླེབ་ཀྱི་བར་དུ་ཇི་ལྟར་ན་ཤེས་རབ་རྐྱང་བའི་ས་དང༌།
སེམས་བཞི་བཅུ་རྩ་བཞི་ཞེས་བྱ་བ་ལགས། རིམ་པ་གང་དུ་སླེབ་པ་ན་སྒོམ་པའི་སྤྱན་ཐོབ་པ་ལགས། གནས་གང་དུ་སླེབ་པ་ནས་ལ་གནས་པ་ལགས། ཇི་ལྟར་ན་བྱང་
ཆུབ་སེམས་དཔའ་རྒྱུན་མཐའ་བ་ཞེས་བྱ་བར་གྱུར་པ་བསྟན་དུ་གསོལ་ཞེས་གསོལ་ནས་ཡན་ལག་ལྔས་ལ་གཏུགས་ཏེ་འཁོར་འདུས་པ་ཐམས་ཅད་སེམས་རྩེ་གཅིག་
པས་བཅོམ་ལྡན་འདས་ལ་མིག་གིས་བལྟ་བཞིན་དུ་བརྩེ་བའི་བཀའ་ནོད་ཅིང་འདུག་གོ །དེའི་ཚེ་བཅོམ་ལྡན་འདས་ཀྱིས་ཀུན་དགའ་བོ་ལ་ལེགས་སོ། །ཞེས་བཀའ་སྩལ་

66-1-525a

ནས་ལེགས་སོ་ལེགས་སོ། །ཁྱེད་ཅག་འཁོར་འདུས་པའི་དགེ་འདུན་རྣམས་དང༌། ཡང་སྙིགས་མའི་དུས་ཀྱི་སྐྱེ་བོ་དག་ཏིང་ངེ་འཛིན་ལ་སྦྱོང་བ་དང་
ཐེག་པ་ཆེན་པོ་ཚོལ་བ་ལ་སོ་སོ་སྐྱེ་བོའི་ས་ནས་མྱ་ངན་ལས་འདས་པ་ཆེན་པོའི་བར་བླ་ན་མེད་པ་ཡང་དག་པར་སྒོམ་པའི་ལམ་རྒྱ་ཆེར་བསྟན་པའི་སླད་དུ་གསོལ་བར་སྤོབས་སོ། །
ཁྱེད་ཅག་ལེགས་པར་ཉོན་དང་ངས་བཤད་པར་བྱའོ། །ཞེས་བཀའ་སྩལ་པ་ལ། ཀུན་དགའ་བོ་ལ་སོགས་འཁོར་འདུས་པ་ཐམས་ཅད་ཐལ་མོ་སྦྱར་ཞིང་སེམས་དང་བས་ཅང་མི་
སྨྲ་བར་རྗེས་སུ་བསྟན་པ་ནོད་ཅིང་འདུག་གོ །བཅོམ་ལྡན་འདས་ཀྱིས་བཀའ་སྩལ་པ་ལ། ཀུན་དགའ་བོ། ཁྱེད་ཅག་ཤེས་པར་གྱིས་ཤིག །རྨད་དུ་བྱུང་བའི་གསལ་རིག་གི་རང་
བཞིན་དེ་མིང་དང་རྣམ་པ་དང་བྲལ་ཞིང་གདོད་མ་ནས་འཇིག་རྟེན་དང་སེམས་ཅན་མེད་དོ། །རྫུན་པའི་རྐྱེན་གྱིས་སྐྱེ་བར་འགྱུར་ལ། སྐྱེ་བའི་རྐྱེན་གྱིས་འགག་པར་འགྱུར་བས་
སྐྱེ་བ་དང་འགག་པ་གཉིས་རྫུན་པ་ཞེས་བྱའོ། །རྫུན་པ་བཀག་པ་ནི། བདེན་པ་ཞེས་བྱ་ལ། འདི་ནི། དེ་བཞིན་གཤེགས་པའི་བླ་ན་མེད་པའི་བྱང་ཆུབ་དང༌། མྱ་ངན་ལས་
འདས་པ་ཆེན་པོ་གཉིས་ཀྱི་མིང་ཅན་ནོ། །ཀུན་དགའ་བོ། ཁྱེད་ཅག་ངེས་པར་ཏིང་ངེ་འཛིན་སྒོམ་ཞིང་དེ་བཞིན་གཤེགས་པའི་མྱ་ངན་ལས་འདས་པ་ཆེན་པོར་མྱུར་དུ་སླེབ་

66-1-525b

པར་འདོད་ན་ཐོག་མར་སེམས་ཅན་དང་འཇིག་རྟེན་ཕྱིན་ཅི་ལོག་གཉིས་ཀྱི་རྒྱུ་ཤེས་པར་བྱ་རིགས་སོ། །ཕྱིན་ཅི་ལོག་མེད་ན་འདི་ཉིད་དེ་བཞིན་གཤེགས་པའི་ཏིང་ངེ་འཛིན་ཡང་
དག་པའོ། །ཀུན་དགའ་བོ། ཅིའི་ཕྱིར་སེམས་ཅན་ཕྱིན་ཅི་ལོག་ཅེ་ན། ཀུན་དགའ་བོ། རང་བཞིན་ནི། །གསལ་རིག་གི་སེམས་ཡིན་ལ། རང་བཞིན་དེ་གསལ་རིག་ཡིན་པའི་
ཕྱིར་གསལ་བ་ལས་རང་བཞིན་འབྱུང་ངོ༌། །རང་བཞིན་རྫུན་པའི་མཐོང་བ་སྐྱེས་པས་དེ་གཞི་མེད་པ་ལས་ཕྱིར་ཞིང་ཡོད་ལ་འགྲུབ་པར་འགྱུར་རོ། །ཡོད་པ་དང་གང་ཡོད་པ་
འདི་གཉིས་ཀྱི་བར་དུ་རྒྱུ་དང་གང་གི་རྒྱུ་མ་ཡིན་ཞིང་གནས་པ་དང་གང་དུ་གནས་པའི་རྣམ་པ་མཐར་ཐུག་ན་གཞི་མེད་པས་གདོད་མ་ནས་གནས་པ་མེད་པ་ལས་འཇིག་རྟེན་དང་སེམས་
ཅན་འགྲུབ་བོ། །ཐོག་མའི་གསལ་རིག་འགྲིབ་ནས་རྫུན་པ་བྱུང་ངོ༌། །རྫུན་པའི་རང་བཞིན་ལ་དངོས་པོ་མེད་པས་རྟེན་དུ་གཟུང་དུ་མི་རུང་ངོ༌། །འདི་ལས་བདེན་པ་ཚོལ་ན་དེ་ཉིད་
ཀྱིས་ན་བདེན་པ་མ་ཡིན་ནོ། །བདེན་པ་མ་ཡིན་པ་ལས་ཚོལ་ན་རྣམ་པ་མ་ཡིན་པར་འགྱུར་རོ། །དེ་དག་སྐྱེ་བ་མ་ཡིན་གནས་པ་མ་ཡིན། ཡིད་མ་ཡིན། ཆོས་མ་ཡིན་པས་རིམ་
གྱིས་འཁོར་ནས་སྐྱེའོ། །སྐྱེ་བའི་མཐུས་གསལ་བར་གྱུར་ནས་བག་ཆགས་ཀྱི་དབང་གིས་ལས་འབྱུང་ངོ༌། །ལས་ནི། འདྲ་བར་གྱུར་ན་ཕན་ཚུན་བསྐུལ་ཞིང་དེ་ནས་རྗེས་མཐུན་བསྐུལ་

66-1-526a

པའི་ལས་ཡོད་པའི་དབང་གིས་ཕན་ཚུན་དུ་འགག་བཞིན་ཕན་ཚུན་དུ་སྐྱེ་བཞིན་པ་དེ་ལྟ་བུས་སེམས་ཅན་ཕྱིན་ཅི་ལོག་ཏུ་གྱུར་ཏོ། །ཀུན་དགའ་བོ། ཇི་
ལྟར་འཇིག་རྟེན་ཕྱིན་ཅི་ལོག་ཅེ་ན། གང་གིས་ཡོད་པ་འདི་དང༌། གང་ཡོད་པ་དེ་ཆ་སོ་སོ་ནས་རྫུན་པར་སྐྱེས་པའི་ཕྱིར་འདི་ལས་འཇིག་རྟེན་དུ་གྱུར་ཏོ། །སྐྱེད་བྱེད་དང་བསྐྱེད་བྱ་
མ་ཡིན༑ གནས་བྱེད་དང་གནས་བྱ་མ་ཡིན། དེ་ལས་རིམ་པར་འཕོ་བཞིན་དུ་མི་གནས་པས་འདི་ལས་འགྲུབ་བོ། །དུས་གསུམ་དང་ཕྱོགས་བཞི་འཕྲད་ཅིང་ལྟོས་པ་ནི། ཕན་ཚུན་དུ་
ཞུགས་པས་སེམས་ཅན་རྣམས་འགྱུར་ཞིང་སྐྱེས་ནས་རིས་རྣམ་པ་བཅུ་གཉིས་སུ་འགྲུབ་བོ། །དེའི་ཕྱིར་འཇིག་རྟེན་ལ་གཡོ་བའི་རྐྱེན་གྱིས་སྒྲ་བྱུང་ངོ༌། །སྒྲའི་རྐྱེན་གྱིས་གཟུགས་བྱུང་ངོ༌། །གཟུགས་
ཀྱི་རྐྱེན་གྱིས་དྲི་བྱུང་ངོ༌། །དྲིའི་རྐྱེན་གྱིས་རེག་བྱ་བྱུང་ངོ༌། །རེག་བྱའི་རྐྱེན་གྱིས་རོ་བྱུང་ངོ༌། །རོའི་རྐྱེན་གྱིས་ཆོས་ཤེས་པར་འགྱུར་རོ། །འཁྲུལ་པ་དྲུག་པོ་འདི་རྫུན་པའི་སེམས་ཀྱིས་ལས་ཀྱི་རང་
བཞིན་འགྲུབ་པའི་ཕྱིར་རིས་བཅུ་གཉིས་སུ་གྱུར་ནས་དེ་ལས་འཁོར་བར་འཁོར་རོ། །དེའི་ཕྱིར་འཇིག་རྟེན་པའི་སྒྲ་དྲི་རོ་རེག་བྱ་ལ་སོགས་པ་རིགས་བཅུ་གཉིས་སུ་གྱུར་ནས་ལན་གཅིག་འཁོར་
བ་ཞེས་བྱའོ། །འདི་ལྟར་འཁོར་བ་ཕྱིན་ཅི་ལོག་གི་མཚན་མ་ལ་བརྟེན་པས་འཇིག་རྟེན་ན་སྒོ་ང་ལས་སྐྱེ་པ་དང༌། མངལ་ལས་སྐྱེ་བ་དང༌། དྲོད་གཤེར་ལས་སྐྱེ་བ་དང༌། རྫུས་ཏེ་སྐྱེ་བ་དང་

66-1-526b

གཟུགས་དང༌། གཟུགས་མེད་པ་དང༌། འདུ་ཤེས་དང༌། འདུ་ཤེས་མེད་དང༌། གཟུགས་ཅན་མ་ཡིན་པ་དང༌། གཟུགས་མེད་མ་ཡིན་པ་དང༌། འདུ་ཤེས་ཅན་མ་ཡིན་པ་དང༌། འདུ་ཤེས་མེད་
པ་མ་ཡིན་པ་དེ་དག་སོ་སོར་ཕྱེའོ། །ཀུན་དགའ་བོ། འཇིག་རྟེན་གྱི་རྫུན་ཞིང་མི་བདེན་པས་འཁོར་བར་འཁོར་བཞིན་དུ་གཡོ་བའི་བྱིན་ཅི་ལོག་གིས་རྐྱེན་ལ་འཕྲད་ཅིང་ལྟོས་ནས་དབུགས་ཀྱི་
དབང་གིས་འཕུར་བ་དང་བྱིང་བ་བརྒྱད་ཁྲི་བཞི་སྟོང་འཁྲུལ་པའི་འདུ་ཤེས་འགྲུབ་བོ། །དེའི་ཕྱིར་སྒོ་ངའི་ནུར་ནུར་པོ་ཡོད་ཅིང་ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་ཉ་དང༌། འདབ་ཆགས་
དང༌། རུས་སྦལ་དང༌། སྤྲུལ་ལ་སོགས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་སྣ་ཚོགས་པས་བགོས་ནས་འཁོར་བར་འཁོར་བཞིན་དུ་རྟོག་པ་ཕྱིན་ཅི་ལོག་གི་རྐྱེན་གྱིས་
འཕྲད་ཅིང་ལྟོས་ནས་འདྲེས་པས་འགྲེང་བ་དུད་པ་བརྒྱད་ཁྲི་བཞི་སྟོང་འཁྲུལ་པའི་སེམས་འགྲུབ་བོ། །དེའི་ཕྱིར་མངལ་གྱི་མེར་མེར་པོ་ཡོད་ཅིང༌། ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་
མི་དང༌། དུད་འགྲོ་དང༌། ཀླུ་དང༌། དྲང་སྲོང་གི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་འཛིན་ཞིང་འབྲེལ་བས་འཁོར་བར་འཁོར་བཞིན་དུ་འགྲོ་བ་ཕྱིན་ཅི་ལོག་གི་
རྐྱེན་གྱིས་འཕྲད་ཅིང་ལྟོས་པའི་དྲོད་ལས་སྐྱེས་པ་བརྒྱད་ཁྲི་བཞི་སྟོང་འཕོ་ཞིང་འགྱུར་བའི་འཁྲུལ་པའི་སེམས་འགྲུབ་བོ། །དེའི་ཕྱིར་ནར་ནར་པོ་ཡོད་ཅིང་ཡུལ་ཁམས་སུ་བརྒྱུད་དེ་འཁོར་

66-1-527a

ཞིང་སྐྱེས་ནས་རིག་པ་མེད་པའི་ཁུམ་པ་དང་ནུར་པའི་སྲིན་བུའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་འཕོ་ཞིང་འགྱུར་བས་
འཁོར་བར་འཁོར་བཞིན་དུ་བཅོས་མའི་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པའི་རེག་པས་བརྒྱད་ཁྲི་བཞི་སྟོང་འཁྲུལ་པའི་སེམས་གསར་རྙིང་འགྲུབ་བོ། །དེའི་ཕྱིར་རྫུས་
སྐྱེས་ཀྱི་གཟུགས་གོར་གོར་པོ་ཡོད་ཅིང་ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་ལུས་བརྗེ་བ་དང་འཕུར་བ་དང་འགྲོ་བ་ལ་སོགས་པའི་རིགས་ཀྱིས་གཏམས་ཤིང་གང་བར་
གྱུར་ཏོ༑ ༑འཇིག་རྟེན་གྱི་ཁམས་སུ་ལུས་ཤིང་ཐོགས་པས་འཁོར་བར་འཁོར་བཞིན་དུ་སྒྲིབ་པ་ཕྱིན་ཅི་ལོག་གི་རྐྱེན་གྱི་ས་འཕྲད་ཅིང་ལྟོས་པའི་འཛིན་པས་བརྒྱད་ཁྲི་བཞི་སྟོང་གསལ་ཞིང་
འཚེར་བའི་འཁྲུལ་པའི་སེམས་འགྲུབ་བོ། །དེའི་ཕྱིར་རྣམ་པའི་གཟུགས་ཅན་གོར་གོར་པོ་ཡོད་ཅིང་ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་མཚན་མ་བཟང་པོ་དང་ལྟས་ངན་པ་
ཤེས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་ཞི་བ་དང་འཐོར་བས་འཁོར་བར་འཁོར་བཞིན་དུ་རྟོག་པ་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པས་མི་མངོན་
པའི་གཟུགས་ཕྲ་མོ་བརྒྱད་ཁྲི་བཞི་སྟོང་གི་འཁྲུལ་བའི་སེམས་འགྲུབ་བོ། །དེའི་ཕྱིར་གཟུགས་མེད་པའི་གོར་གོར་པོ་ཡོད་ཅིང་ཡུལ་ཁམས་སུ་བརྒྱུད་ད་དེ་འཁོར་བར་སྐྱེས་ནས་སྟོང་བ་དང་

66-1-527b

འཐོར་བ་དང་ཞི་བ་དང་བྱིར་བ་ལ་སོགས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་གཟུགས་སྲབ་མོས་འཁོར་བར་འཁོར་བཞིན་དུ་གྲིབ་མའི་ཕྱིན་ཅི་ལོག་གི་རྐྱེན་གྱིས་འཕྲད་
ཅིང་ལྟེས་པའི་འདོད་པས་བརྒྱད་ཁྲི་བཞི་སྟོང་གི་མི་མངོན་པར་འཆིང་བའི་འཁྲུལ་བའི་སེམས་འགྲུབ་བོ། །དེའི་ཕྱིར་འདུ་ཤེས་ཀྱི་རྣམ་པའི་གོར་གོར་པོ་ཡོད་ཅིང་བརྒྱུད་དེ་འཁོར་ཞིང་སྐྱེས་ནས་ལྷ་
འདྲེ་བདུད་དང་གདོན་ལ་སོགས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་རྨོངས་ཤིང་བླུན་པས་འཁོར་བར་འཁོར་བཞིན་དུ་རྨོངས་པ་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པ་
སེམས་མེད་ཀྱིས་བརྒྱད་ཁྲི་བཞི་སྟོང་རྩྭ་སྐམ་ལྟ་བུའི་འཁྲུལ་པའི་སེམས་འགྲུབ་བོ། །དེའི་ཕྱིར་འདུ་ཤེས་མེད་པའི་གོར་གོར་པོ་ཡོད་ཅིང་ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་དྭངས་མ་འགྱུར་
ནས་ས་ཤིང་ལྕགས་རྡོ་ལ་སོགས་པའི་རིགས་ཀྱིས་གང་བར་གྱུར་ཏོ། །འཇིག་རྟེན་གྱི་ཕན་ཚུན་འགྲོགས་པས་འཁོར་བར་འཁོར་བཞིན་དུ་བཅོས་མའི་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པའི་
བགོངས་བརྒྱད་ཁྲི་བཞི་སྟོང་གི་བརྟེན་པ་དང་ཡིད་ཆེས་པའི་འཁྲུལ་པའི་སེམས་འགྲུབ་བོ། །དེའི་ཕྱིར་གཟུགས་དང་གཟུགས་ཅན་མ་ཡིན་པ་གཟུགས་སུ་གྱུར་པའི་གོར་གོར་པོ་ཡོད་ཅིང་ཡུལ་
ཁམས་སུ་བརྒྱུད་དེ་འཁོར་ཞིང་སྐྱེས་ནས་ཆུའི་མ་ཞེས་བྱ་བའི་སྲིན་བུ་ལ་ལྕང་མོས་མིག་བྱས་པ་ལ་སོགས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་གཅིག་གིས་གཅིག་

66-1-528a

དྲངས་ནས་འཁོར་བར་འཁོར་བཞིན་དུ་རང་བཞིན་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པའི་དམོད་པ་བརྒྱད་ཁྲི་བཞི་སྟོང་གི་འབོད་པ་དང་བསྒྲགས་པའི་
འཁྲུལ་པའི་སེམས་འགྲུབ་བོ། །དེའི་ཕྱིར་གཟུགས་མེད་མ་ཡིན་ཞིང་གཟུགས་མེད་པའི་གོར་གོར་པོ་ཡོད་ཅིང༌། ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་མནན་པ་དང་བྱད་
དང་དམོད་པ་བོར་བ་ལ་སོགས་པའི་རིགས་ཀྱིས་གཏམས་ཤིང་གང་བར་གྱུར་ཏོ། །འཇིག་རྟེན་གྱི་རྫུན་གྱིས་འབྲེལ་བའི་འཁོར་བར་འཁོར་བཞིན་དུ་འཁྲུལ་པའི་ཕྱིན་ཅི་ལོག་གི་རྐྱེན་
གྱིས་འཕྲད་ཅིང་ལྟོས་པ་ལས་གཞན་བརྒྱད་ཁྲི་བཞི་སྟོང་ཕན་ཚུན་འཁྲུག་པའི་སེམས་འགྲུབ་བོ། །དེའི་ཕྱིར་འདུ་ཤེས་ཅན་གཟུགས་ཅན་མ་ཡིན་ཞིང་འདུ་ཤེས་ཅན་སྒྲུབ་པའི་གོར་གོར་
པོ་ཡོད་ཅིང༌། ཡུལ་ཁམས་སུ་བརྒྱུད་དེ་འཁོར་ཞིང་སྐྱེས་ནས་བུང་བ་དང་དར་གྱི་སྲིན་བུ་ལྟར་གཞན་གྱི་ལུས་ཀྱིས་རང་རིགས་འགྲུབ་པར་བྱེད་པ་ལ་སོགས་པའི་རིགས་ཀྱིས་གཏམས་
ཤིང་གང་བར་གྱུར་ཏོ། །འཇིག་རྟེན་གྱི་འཁོན་དང་གནོད་པས་འཁོར་བར་འཁོར་བཞིན་དུ་གསོད་པའི་ཕྱིན་ཅི་ལོག་གི་རྐྱེན་གྱིས་འཕྲད་ཅིང་ལྟོས་པ་ཡ་མཚན་ཅན་བརྒྱད་ཁྲི་བཞི་
སྟོང་གི་ཕ་མ་ཟ་བའི་འཁྲུལ་པའི་སེམས་འགྲུབ་བོ། །དེའི་ཕྱིར་འདུ་ཤེས་མེད་པ་མ་ཡིན་པའི་གཟུགས་དང་འདུ་ཤེས་མེད་པའི་གོར་གོར་པོ་ཡོད་ཅིང༌། ཡུལ་ཁམས་སུ་བརྒྱུད་དེ་འཁོར་

66-1-528b

ཞིང་སྐྱེས་ནས་སྲིན་བྱ་ལ་སོགས་པ་ལྟར་སའི་གོང་བུ་ལས་ཕྲུག་གུ་བྱེད་པ་དང་བྱ་སྡིག་ཅན་དུ་གཤིང་གི་འབྲས་བུ་ལས་ཕྲུག་གུ་བྱེད་པ་ལྟར་ཕྲུག་གུ་གྲུབ་ནས་ཕ་མ་ཟ་བར་བྱེད་པ་ལ་སོགས་
བའི་རིགས་ཀྱིས་གཏམས་ཤིང་གང་བར་གྱུར་ཏོ། །འདི་དག་ལ་སེམས་ཅན་རིགས་བཅུ་གཉིས་ཞེས་བྱའོ། །དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་
པར་ཐོབ་པའི་རྒྱུ། བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་པ་ཞེས་བྱ་བ་ཐེག་པ་ཆེན་པོའི་མདོ། བམ་པོ་བརྒྱད་པ། ཀུན་དགའ་
བོ༑ རིགས་སྣ་ཚོགས་པའི་སེམས་ཅན་འདི་དག་རང་རང་ལ་ཕྱིན་ཅི་ལོག་གི་མཐོང་བ་བཅུ་གཉིས་རེ་ཡོད་དེ། དཔེར་ན། མིག་འབྲས་བཙིར་ན་ར་རི་སྣ་ཚོགས་འཆར་བ་བཞིན་རྨད་དུ་བྱུང་
པ་རྣམ་པར་དག་པའི་གསལ་རིག་ལས་ཕྱིན་ཅི་ལོག་ཏུ་གྱུར་ཏེ་རྫུན་པའི་རྣམ་རྟོག་གི་སེམས་འབྱུང་ངོ༌། །ཁྱོད་ད་ལྟ་དེ་བཞིན་གཤེགས་པའི་ཏིང་ངེ་འཛིན་ངེས་པར་བསྒོམ་པ་ལ་རྩ་བའི་རྒྱུ་རྣམ་
རྟོག་འདི་ཐོག་མ་ནས་ཡོད་པ་དེ་རིམ་པ་གསུམ་གྱི་སྒོ་ནས་སེལ་བར་བྱའོ། །དཔེར་ན། སྣོད་གཙང་མའི་ནང་གི་དུག་ཅན་གྱི་སྦྲང་རྩི་ཞི་ཞིང་བསལ་ཏེ་དྲི་བཟང་པོའི་རྫས་སྣ་ཚོགས་པ་བསྐོལ་བའི་
ཆུས་བཀྲུས་ཤིང་དག་པ་ན་གདོད་བདུད་རྩི་སྨུག་ཏུ་རུང་བ་དང་འདྲའོ། །རིམ་པ་རྣམ་པ་གསུམ་གང་ཞེ་ན། དང་པོ་འཕེལ་བའི་རྒྱུ་སྦྱོང་བ། གཉིས་པ་ཉེས་བ་རང་གི་ངོ་བོ་སྦྱོང་བ། གསུམ་པ་

66-1-529a

ནི༑ རིམ་གྱིས་གོང་དུ་སྤེལ་ཏེ་མངོན་དུ་གྱུར་པ་འགོག་པའོ། །ཅི་ཞིག་འཕེལ་བའི་རྒྱུ་ཡིན་ཞེ་ན། ཀུན་དགའ་བོ། འཇིག་རྟེན་གྱི་རིགས་རྣམ་པ་བཅུ་གཉིས་
པོ་རང་རང་གི་སྟོབས་ཀྱིས་རྫོགས་པར་མི་འགྲུབ། ཟས་རྣམ་པ་བཞི་ལ་བརྟེན་པ་སྟེ། འདི་ལྟར་ཁམ་གྱི་ཟས། རེག་པའི་ཟས། སེམས་པའི་ཟས། རྣམ་ཤེས་ཀྱི་ཟས་རྣམ་པ་བཞིའོ། །
དེའི་ཕྱིར་སངས་རྒྱས་ཀྱིས་སེམས་ཅན་ཐམས་ཅད་ཟས་ལ་བརྟེན་པ་ཡིན་ནོ། །ཞེས་བཀའ་སྩལ་ཏོ། །ཀུན་དགའ་བོ། སེམས་ཅན་ཡོད་དོ་ཅོག་ཐམས་ཅད་བཅུད་ཅན་ཟོས་ན་གསོས་
སུ་འགྱུར་ཞིང་དུག་ཅན་ཟོས་ན་འཆི་བར་འགྱུར་རོ། །དེའི་ཕྱིར་སེམས་ཅན་རྣམས་ཏིང་ངེ་འཛིན་ཚོལ་ན་སྒོག་ཙོང་ལ་སོགས་པའི་ཚོད་མ་ཚ་བ་ལྔ་འཛེམ་པར་རིགས། ཚོད་མ་ལྔ་པོ་
འདི་ཚོས་པ་ཟོས་ན་འདོད་ཆགས་འཕེལ་ཞིང་རློན་པ་མིད་ན་ཞེ་སྡང་རྒྱས་པར་འགྱུར་རོ། །འཇིག་རྟེན་འདིའི་ཚོད་མ་ཚ་བ་ཟ་བ་དག་གསུང་རབ་ཡན་ལག་བཅུ་གཉིས་རྒྱས་པར་འཆད་
ནུས་ན་ཡང་ཕྱོགས་བཅུའི་ལྷ་དང་དྲང་སྲོང་རྣམས་དེའི་དྲི་ངན་པ་ལ་བཙོག་ཏུ་བལྟས་ནས་དེ་དག་སོ་སོ་ནས་རིང་དུ་འབྱོལ་ཞིང་དེ་ཟ་བའི་ཚེ་ཡི་དྭགས་རྣམས་ཀྱིས་དེའི་ཁའི་མཆུ་ལ་བལྡག་
པར་བྱེད་དོ། །དེས་འདྲེ་རྣམས་དང་ལྷན་དུ་གནས་པའི་ཕྱིར་བསོད་ནམས་རིམ་གྱིས་ཉམས་ཏེ་རྒྱུན་དུ་དོན་མི་འགྲུབ་བོ། །ཚོད་མ་ཚ་བ་ཟོས་པ་འདི་དག་ཏིང་ངེ་འཛིན་སྒོམ་པའི་ཚེ་བྱང་

66-1-529b

ཆུབ་སེམས་དཔའ་དང་ལྷ་དང་དྲང་སྲོང་དང་ཕྱོགས་བཅུའི་དཀར་ཕྱོགས་སྐྱོང་བའི་ལྷ་རྣམས་བསྲུང་ཞིང་བསྐྱབ་པར་མི་འགྱུར་བའི་ཕྱིར་བདུད་ཀྱི་རྒྱལ་པོ་མཐུ་ཆེན་རྣམས་ཀྱིས་གླགས་
རྙེད་ནས་སངས་རྒྱས་སུ་སྤྲུལ་ཏེ་དེ་ལ་ཆོས་བསྟན་ཅིང་ཚུལ་ཁྲིམས་གཙང་མ་ལ་སྨོད་ཅིང་འདོད་ཆགས་ཞེ་སྡང་གཏི་མུག་ལ་བསྔགས་ནས་ཤི་འཕོས་ཏེ་བདུད་ཀྱི་འཁོར་དུ་སྐྱེ་ཞིང་བདུད་ཀྱི་
བསོད་ནམས་ལ་ལོངས་སྤྱོད་པ་ཟད་མ་ཐག་ཏུ་མནར་མེད་པའི་དམྱལ་བར་ལྟུང་བར་འགྱུར་རོ། །ཀུན་དགའ་བོ། བྱང་ཆུབ་འགྲུབ་པར་འདོད་པ་དག་ཚོད་མ་རོ་ཚ་བ་རྣམ་པ་ལྔ་པོ་འདི་
གཏན་ནས་འཛེམ་པར་རིགས་སོ། །འདི་ལ་དང་པོ་རིམ་གྱིས་གོང་དུ་སྤེལ་ཞིང་བསླབ་པ་ལ་སྦྱོང་བའི་རིམ་པ་དང་པོ་ཞེས་བྱའོ། །ཅི་ཞིག་རང་གི་ངོ་བོ་ཡིན་ཞེ་ན། ཀུན་དགའ་བོ། སེམས་
ཅན་འདི་དག་ཏིང་ངེ་འཛིན་ལ་འཇུག་པར་འདོད་ན། ཐོག་མར་ཞེ་ཐག་པ་ནས་ཚུལ་ཁྲིམས་རྣམ་པར་དག་པ་བསྲུང་ཞིང་ལོག་པར་གཡེམ་པའི་སེམས་རྩ་བ་ནས་ཆོད་ཅིག །ཆང་དང་ཤ་ལ་
ལོངས་མ་སྤྱད་ཅིག །གཙང་མར་བཙོས་པ་དག་ཟ་ཞིང་རྗེན་རློན་མ་ཟ་ཞིག །ཀུན་དགའ་བོ། ཚུལ་འདི་ལ་སྦྱོང་བ་དག་གལ་ཏེ་ལོག་པར་གཡེམ་པ་དང་སྲོག་གཅོད་ལ་མི་འཛེམ་ན་
ཁམས་གསུམ་ལས་གྲོལ་བར་འདོད་ཀྱང་གནས་མེད་དོ། །དེའི་ཕྱིར་ལོག་གཡེམ་གྱི་འདོད་ཆགས་ལ་སྤྲུལ་གདུག་པ་དང་ཞེ་འགྲས་པའི་རྐུན་མ་དང་འཕྲད་པ་ལྟ་བུར་བལྟ་བར་རིགས་

66-1-530a

སོ༑ །ཐོག་མར་ཉན་ཐོས་ཀྱི་ཕམ་པ་བཞི་དང་ཕམ་པ་བརྒྱད་པ་སྲུངས་ནས་ལུས་སྡོམ་ཞིང་བརྟན་པ་ཐོབ་པ་ན་བྱང་ཆུབ་སེམས་དཔའི་བརྟུལ་ཞུགས་རྣམ་པར་དག་
པ་སྲུང་ཞིང་སེམས་བསྲུངས་ནས་གཡོ་བ་མེད་པར་གྱིས་ཤིག །ཚུལ་ཁྲིམས་དང་ལྡན་ན་འཇིག་རྟེན་ན་ཕན་ཚུན་སྐྱེ་བ་དང་གསོད་པའི་ལས་ཀྱི་འབྲས་བུ་མེད་པར་འགྱུར་རོ། །བརྐུ་བ་དང་འཕྲོག་
པ་མ་བྱས་ན་ཕན་ཚུན་དུ་བུ་ལོན་མེད་པའི་ཕྱིར་སྐྱེ་བ་སྔོན་མའི་ལན་ཆགས་པ་བསབ་མི་དགོས་སོ། །འདི་ལྟ་བུའི་རྣམ་པར་དག་པའི་སྐྱེ་བོ་ཏིང་ངེ་འཛིན་སྒོམ་པ་ལ་སྦྱངས་པས་ཕ་མ་ལས་སྐྱེས་
པའི་ལུས་དང་ལྷའི་མིག་ལ་མི་ལྟོས་པར་རང་ཉིད་ཀྱིས་ཕྱོགས་བཅུའི་འཇིག་རྟེན་གྱི་ཁམས་དག་མཐོང་ནས་དེ་བཞིན་གཤེགས་པ་དང་མཇལ་ནས་ཆོས་ཐོས་ཏེ་བཀའ་ལུང་ནོད་ཅིང་རྫུ་
འཕྲུལ་ཆེན་པོ་ཐོབ་སྟེ་ཕྱོགས་བཅུའི་འཇིག་རྟེན་གྱི་ཁམས་སུ་ཐོགས་མེད་དུ་བགྲོད་ནས་སྔོན་གྱི་གནས་གསལ་བར་དྲན་ཞིང་སྡུག་བསྔལ་དྲག་པོ་ལས་ཐར་པར་འགྱུར་རོ། །འདི་ལ་རིམ་
གྱིས་གོང་དུ་སྤེལ་ཞིང་བརྩོན་པར་བྱེད་པའི་རིམ་པ་གཉིས་པ་ཞེས་བྱའོ། །ཅི་ཞིག་མངོན་གྱུར་ཡིན་ཞེ་ན། ཀུན་དགའ་བོ། འདི་ལྟ་བུའི་ཚུལ་ཁྲིམས་རྣམ་པར་དག་པར་སྲུང་བའི་སྐྱེ་བོ་
སེམས་ལ་ཞེན་པའི་འདོད་ཆགས་མེད་པའི་ཕྱིར་ཕྱིའི་ཡུལ་དྲུག་གི་རྗེས་སུ་སྙེགས་པར་མི་འགྱུར་རོ། །སྙེགས་པར་མི་འགྱུར་བས་ནང་དུ་རང་གི་གདོད་མའི་ཚུལ་ལ་གཞོལ་པར་

66-1-530b

འགྱུར་རོ། །ཡུལ་དང་མི་འབྲེལ་ན་དབང་པོ་གྲོགས་སུ་མི་འགྱུར་རོ། །ཡུལ་ལ་སྙེགས་པ་ལས་ལོགས་ནས་གཅིག་ཏུ་གྱུར་བ་ན་ལོངས་སྤྱོད་དྲུག་འབྱུང་བར་མི་འགྱུར་ཞིང་ཕྱོགས་བཅུའི་འཇིག་
རྟེན་གྱི་ཁམས་རྣམ་པར་དག་པར་མཐོང་བར་འགྱུར་རོ། །དཔེར་ན། བཻ་ཌྰུརྱའི་ནང་དུ་ཟླ་བའི་གཟུགས་བརྙན་ཤར་བ་ལྟར་ལུས་སེམས་ཤིན་ཏུ་བདེ་ཞིང་གསལ་རིག་མཉམ་པ་ཉིད་ཐོབ་ནས་བདེ་
བ་ཆེན་པོ་བརྟན་པར་འགྱུར་རོ། །དེ་ནས་དེ་བཞིན་གཤེགས་པ་ཐམས་ཅད་ཀྱི་ཟབ་ཅིང་རྣམ་པར་དག་པའི་གསལ་རིག་རྨད་དུ་བྱུང་བ་ཡོངས་སུ་རྫོགས་པ་དེའི་ནང་དུ་གསལ་བར་གྱུར་ནས་སྐྱེ་བོ་
འདི་མི་སྐྱེ་བའི་ཆོས་ལ་བཟོད་པ་ཐོབ་པར་འགྱུར་རོ། །འདི་ནས་རིམ་གྱིས་སྦྱངས་ཏེ་མངོན་དུ་གྱུར་པའི་སྤྱོད་པ་དམ་པའི་གྲལ་དུ་བདེ་བླག་ཏུ་ཆུད་པའི་ཕྱིར་འདི་ལ་གོང་དུ་སྤེལ་ཞིང་བརྩོན་པར་
བྱེད་པའི་རིམ་པ་གསུམ་པ་ཞེས་བྱའོ། །ཀུན་དགའ་བོ། འདི་ལྟ་བུའི་རིགས་ཀྱི་བུ་འདོད་ཆགས་རབ་ཏུ་བསལ་ཏེ་དབང་པོ་ཡུལ་དང་མི་འབྲེལ་བའི་ཕྱིར་ད་ལྟའི་ལུས་འདི་ཉིད་ལས་སླར་སྐྱེ་
བ་ལེན་པར་མི་འགྱུར་རོ། །དེ་ནས་གསལ་སྟོང་གི་སེམས་བརྟན་པ་ལས་ཤེས་རབ་འབའ་ཞིག་ཏུ་གྱུར་ཏོ། །བློའི་རང་བཞིན་རྣམ་པར་དག་ཅིང་གསལ་བར་གྱུར་ཏེ་ཕྱོགས་བཅུའི་ཁམས་
སུ་ཁྱབ་ཅིང་ཤེས་རབ་འབའ་ཞིག་ཏུ་གྱུར་པ་ལ་ཤེས་རབ་རྐྱང་པ་ཞེས་བྱའོ། །འདི་ནི། འདོད་ཆགས་ཀྱི་བག་ཆགས་བསལ་ན་ཡང་དེ་བཞིན་གཤེགས་པའི་ཆོས་ཀྱི་བདུད་རྩིའི་རྒྱུན་དང་

66-1-531a

ད་དུང་མ་འཕྲད་དོ། །དེ་ལྟར་སེམས་འདི་བཟུང་ནས་དབུ་མའི་ལམ་དུ་གཞོལ་བའི་སྒོ་ནས་དྲང་པོར་སྦྱངས་ན་རྨད་དུ་བྱུང་བའི་ཡེ་ཤེས་གོང་ནས་གོང་དུ་འཕེལ་
ཞིང་མངོན་དུ་འགྱུར་རོ། །རྨད་དུ་བྱུང་བའི་བདེན་པ་ཡུན་དུ་གནས་པས་རྣམ་རྟོག་ངན་པའི་སེམས་སྣ་ཚོགས་པ་ཐམས་ཅད་ཟད་ནས་དབུ་མའི་ལམ་བདེན་པ་འབའ་ཞིག་པར་གྱུར་ཏོ། །
འདི་ལ་ཡང་དག་པར་དད་པའི་སེམས་གནས་པ་ཞེས་བྱའོ། །བདེན་པའི་ཚུལ་ཡང་དག་པར་མཐོང་ནས་མངོན་པར་བྱང་ཆུབ་པ་ཐོབ་པའི་ཕྱིར་ཕུང་པོ་དང་ཁམས་དང་སྐྱེ་མཆེད་
གསུམ་ཐོགས་པ་མེད་པར་འགྱུར་རོ། །དེ་ནས་འདས་པ་དང་མ་འོངས་པའི་བསྐལ་པ་གྲངས་མེད་པའི་འཇིག་རྟེན་དུ་ལུས་འདོར་བ་དང་ལུས་བླངས་པའི་བག་ཆགས་རྙིང་པ་སྣ་ཚོགས་
པ་ཐམས་ཅད་མིག་སྔར་མངོན་སུམ་དུ་མཐོང་བས་འདི་ལྟ་བུའི་རིགས་ཀྱི་བུ་དག་ཐམས་ཅད་དུ་དྲན་ཞིང་མི་བརྗེད་པ་དང་མི་གཡེལ་བར་འགྱུར་རོ། །འདི་ལ་དྲན་པ་སེམས་ལ་གནས་
པ་ཞེས་བྱའོ། །རྨད་དུ་བྱུང་བའི་ཡེ་ཤེས་མཆོག་ཏུ་བདེན་པ་ཐོབ་སྟེ་བདེན་པའི་རང་གདངས་ཀྱི་རྫུ་འཕྲུལ་ཐོབ་ནས་ཐོག་མ་མེད་པའི་བག་ཆགས་རྙིང་པ་ཐམས་ཅད་གསལ་བའི་
རང་བཞིན་དང་འབྲེལ་ལོ། །འདི་ལ་གསལ་བའི་རང་བཞིན་ཉིད་ཀྱིས་བདེན་པ་རྣམ་པར་དག་པའི་སྒོ་ནས་སྒོམ་པ་ལ་སྦྱོར་བའི་བརྩོན་འགྲུས་ཀྱི་སེམས་ཞེས་བྱའོ། །སེམས་ཀྱི་

66-1-531b

རང་བཞིན་རྣམ་པར་དག་པ་མངོན་དུ་གྱུར་ནས་ཡེ་ཤེས་ཐོབ་པ་ནི་ཤེས་རབ་སེམས་ལ་གནས་པ་ཞེས་བྱའོ། །ཤེས་རབ་གསལ་བ་བཟུང་ནས་གཡོ་བ་མེད་ཅིང་རྣམ་པར་དག་པ་ཁྱབ་པར་
གྱུར་ནས་རྨད་དུ་བྱུང་བའི་མི་གཡོ་བ་རྟག་པར་གནས་པ་ལ་ཏིང་ངེ་འཛིན་སེམས་ལ་གནས་པ་ཞེས་བྱའོ། །ཏིང་ངེ་འཛིན་གྱི་འོད་ཟེར་གསལ་བར་འཕྲོས་ཤིང་གསལ་བའི་རང་བཞིན་ཟབ་མོར་
གྱུར་ཏེ་འཕེལ་བ་ལས་ལྡོག་པར་མི་འགྱུར་རོ། །འདི་ལ་ཕྱིར་མི་ལྡོག་པའི་སེམས་ཞེས་བྱའོ། །སེམས་ལྷག་པར་བདེ་བས་གནས་ཏེ་སྐྱོང་ཞིང་བསྲུངས་ནས་མི་འཆོར་བར་འགྱུར་རོ། །དེ་ནས་
ཕྱོགས་བཅུའི་དེ་བཞིན་གཤེགས་པ་རྣམས་ཀྱི་རང་བཞིན་ནུས་པ་དང་མཐུན་པ་ལ་ཆོས་སྐྱོང་བའི་སེམས་ཞེས་བྱའོ། །གསལ་རིག་གིས་བསྐྱངས་ཤིང་རྨད་དུ་བྱུང་བའི་ནུས་པས་དེ་བཞིན་
གཤེགས་པའི་ཐུགས་རྗེའི་འོད་ཟེར་ལུས་ལ་ཕོག་སྟེ་སངས་རྒྱས་ལ་ཕྱོགས་ཏེ་གནས་ཤིང་མེ་ལོང་གཉིས་ཀྱི་འོད་ཕན་ཚུན་དུ་ཕོག་སྟེ་དེའི་ནང་དུ་གཟུགས་བརྙན་རིམ་པ་མང་པོ་འཆར་བ་དང་
འདྲའོ། །འདི་ལ་ལུས་ལ་ཕོག་ནས་སངས་རྒྱས་ལ་ཕྱོགས་པའི་སེམས་གནས་པ་ཞེས་བྱའོ། །སེམས་ལ་འོད་ཟེར་མི་མངོན་པར་ཕོག་པས་སངས་རྒྱས་ཀྱི་རྟག་བརྟན་རྨད་དུ་བྱུང་བའི་རྣམ་
པར་དག་པ་བླ་ན་མེད་པ་ཐོབ་ནས་འབད་མེད་དུ་བདེ་བར་གནས་ཤིང་ཉམས་པ་དང་ཆད་པ་མེད་པ་ལ་ཚུལ་ཁྲིམས་ཀྱི་སེམས་གནས་པ་ཞེས་བྱའོ། །ཚུལ་ཁྲིམས་ལ་གནས་ཤིང་དབང་ཐོབ་

66-1-532a

ནས་ཕྱོགས་བཅུར་ཁྱབ་པར་སོང་སྟེ་ཇི་ལྟར་འདོད་པའི་གནས་སུ་ཕྱིན་པ་ནི། སྨོན་པའི་སེམས་ལ་གནས་པ་ཞེས་བྱའོ། །ཀུན་དགའ་བོ། འདི་
ལྟ་བུའི་རིགས་ཀྱི་བུ་དག་ངེས་པར་ཐབས་ལ་མཁས་པས་སེམས་རྣམ་པ་བཅུ་གཉིས་འདི་དག་བསྐྱེད་ནས་སེམས་ཀྱི་རང་བཞིན་གསལ་བར་ཕྱེ་མ་ཐག་ཏུ་ལོངས་སྤྱོད་བཅུ་པོ་ཐམས་
ཅད་གཅིག་གི་ནང་དུ་གཅིག་ཆུད་ནས་སེམས་གཅིག་གིས་རྫོགས་པར་བསྒྲུབས་སོ། །འདི་ལ་འཕེལ་བསྐྱེད་ཀྱི་སེམས་ལ་གནས་པ་ཞེས་བྱའོ། །སེམས་ཀྱི་ནང་དུ་གསལ་བར་གྱུར་
པ་ནི་བཻ་ཌཱུཪྱ་དྭངས་པའི་ནང་དུ་གསེར་བཙོ་མ་མཐོང་བ་ལྟར་སྔ་མའི་རྨད་དུ་བྱུང་བའི་སེམས་ཕུལ་དུ་གྱུར་ཏེ་ལམ་གཅིག་གིས་འགྲོ་བ་ལ་སྦྱངས་པའི་ས་ལ་གནས་པ་ཞེས་བྱའོ། །སེམས་
དངོས་འདུ་ཤེས་དང་རབ་ཏུ་མཐུན་ནས་ཐམས་ཅད་གསལ་བར་རྟོགས་ཏེ་ཕྱོགས་བཅུར་ཁྱབ་པར་སོང་བ་ན་གཏན་ནས་ཆགས་ཐོགས་མེད་པར་འགྱུར་རོ། །འདི་ལ་ཆོས་སྦྱངས་པ་ལ་
གནས་པ་ཞེས་བྱའོ༑ །སྦྱངས་པས་སངས་རྒྱས་དང་མཉམ་པར་གྱུར་ཏེ་སངས་རྒྱས་ཀྱི་ནུས་པ་ཐོབ་ནས་བར་དོའི་ལུས་ཀྱིས་ཕ་མ་བཙལ་བ་ལྟར་བར་མ་དོའི་ཤེས་པ་མི་མངོན་པར་རྫོགས་
ཤིང་དེ་བཞིན་གཤེགས་པའི་རིགས་ཅན་དུ་འགྱུར་རོ། །འདི་ལ་སྐྱེ་བ་མཆོག་ལ་གནས་པ་ཞེས་བྱའོ། །སངས་རྒྱས་ལྷུམས་སུ་ཞུགས་ནས་ལུས་ཚོར་བ་མཐོང་བ་ལོངས་སྤྱོད་ཅིང་སྐྱེ་

66-1-532b

བའི་ལུས་གསལ་བར་གྱུར་ནས་མིའི་ལུས་མ་ཚང་བ་མེད་པ་བཞིན་དུ་འདི་ལ་ཐབས་མཁས་དང་ལྡན་པ་ལ་གནས་པ་ཞེས་བྱའོ། །རྣམ་པ་དང་ངང་ཚུལ་སངས་རྒྱས་དང་འདྲ་ཞིང་
སེམས་ཀྱི་མཚན་མ་ཡང་གཅིག་ཏུ་གྱུར་པ་ན་འདི་ལ་བརྟེན་པའི་སེམས་ལ་གནས་པ་ཞེས་བྱའོ། །ལུས་སེམས་གཅིག་ཏུ་བྱས་ནས་རིམ་གྱིས་ཡར་ལྡན་དུ་སྒྲུབ་པ་ལ་མི་ལྡོག་པར་གནས་
པའི་སེམས་ཞེས་བྱའོ། །ལུས་ཀྱི་མཚན་དང་དཔེ་བྱད་རྣམ་པ་བཅུ་དུས་གཅིག་ཏུ་རྫོགས་པར་སྒྲུབ་པ་ལ་གཞོན་ནུ་ལ་གནས་པ་ཞེས་བྱའོ། །གཟུགས་རྫོགས་པར་གྲུབ་ནས་མངལ་ནས་
བྱུང་སྟེ་སངས་རྒྱས་ལས་འཁྲུངས་པའི་སྲས་སུ་གྱུར་པ་ལ་ཆོས་ཀྱི་རྒྱལ་པོའི་སྲས་ལ་གནས་པ་ཞེས་བྱའོ། །ཆེར་སྐྱེས་ནས་དར་ལ་བབས་པ་ན་རྒྱལ་པོ་ཆེན་པོས་རྒྱལ་སྲིད་ཀྱི་བྱ་བ་རྒྱལ་པོའི་
བུ་ལ་བསྒོས་ནས་གཏད་པ་ལྟར་རྒྱལ་རིགས་ཀྱི་བུ་ཆེར་སྐྱེས་ནས་དར་ལ་བབས་པ་ན་གྲལ་བསྒྲིགས་ནས་བུ་ཐུ་བོ་ལ་སྤྱི་བོ་ནས་དབང་བསྐུར་བ་དང་འདྲ་བ་ནི། དབང་བསྐུར་བ་ལ་གནས་
པ་ཞེས་བྱའོ། །ཀུན་དགའ་བོ། རིགས་ཀྱི་བུ་དེ་རྒྱལ་བའི་སྲས་སུ་གྱུར་ནས་ཡོན་ཏན་དམ་པ་དཔག་ཏུ་མེད་པ་ཕུན་སུམ་ཚོགས་ཏེ་ཕྱོགས་བཅུར་རྗེས་སུ་མཐུན་པས་འདི་ལ་རབ་ཏུ་དགའ་བའི་
སྦྱོད་པ་ཞེས་བགྱའོ། །ཐབས་མཁས་པས་སེམས་ཅན་ཐམས་ཅད་ཀྱི་དོན་བྱེད་པས་འདི་ལ་ཕན་པ་ཆེན་པོ་སྒྲུབ་པའི་སྤྱོད་པ་ཞེས་བྱའོ། །རང་ཉིད་སད་པས་གཞན་སད་པར་བྱེད་པ་ལ་མི་

66-1-533a

མཐུན་པ་མེད་པས་འདི་ལ་ཁོང་ཁྲོ་བ་མེད་པའི་སྤྱོད་པ་ཞེས་བྱའོ། །སྐྱེ་རྒུ་སྣ་ཚོགས་པ་ལས་འདས་ནས་མ་འོངས་པའི་འཇིག་རྟེན་གྱི་མཐའི་བར་
དུ་སྲིད་པ་གསུམ་མཉམ་པ་ཉིད་དུ་ཤེས་པས་ཕྱོགས་བཅུ་ཀུན་ཏུ་ཁྱབ་པས་འདི་ལ་ཟད་པ་མེད་པའི་སྤྱོད་པ་ཞེས་བྱའོ། །རྣམ་པ་སྣ་ཚོགས་པའི་ཆོས་ཀྱི་སྒོ་ཐམས་ཅད་རོ་གཅིག་ཅིང་འགལ་
བ་དང་ནོར་བ་མེད་པའི་ཕྱིར་འདི་ལ་རྨོངས་ཤིང་འཁྲུག་པ་དང་བྲལ་བའི་སྤྱོད་པ་ཞེས་བྱའོ། །འདི་ལ་ཐ་མི་དད་པ་ལས་ཐ་དད་པ་ཐམས་ཅད་གསལ་བར་ཤེས་ཤིང་ཐ་དད་པ་སོ་སོ་
ལས་རང་རང་གི་ཐ་མི་དད་པ་མཐོང་བའི་ཕྱིར་འདི་ལ་མངོན་དུ་གྱུར་པའི་སྤྱོད་པ་ཞེས་བྱའོ། །འདི་ནས་ཕྱོགས་བཅུའི་ནམ་མཁའི་ཁམས་རྡུལ་ཕྲ་རབ་ཀྱིས་གང་བ་ལ་རྡུལ་རེ་རེའི་
ནང་དུ་ཕྱོགས་བཅུའི་འཇིག་རྟེན་གྱི་ཁམས་གསལ་བར་སྣང་ཞིང་རྡུལ་དང་འཇིག་རྟེན་གྱི་ཁམས་གཅིག་གིས་གཅིག་མི་བསྒྲིབ་པའི་ཕྱིར་འདི་ལ་ཐོགས་པ་མེད་པའི་སྤྱོད་པ་ཞེས་
བྱའོ༑ ༑རྣམ་པ་སྣ་ཚོགས་གསལ་བར་སྣང་བ་ནི། ཐོག་མར་ཕ་རོལ་ཏུ་ཕྱིན་པ་ལས་བྱུང་བ་ཡིན་པའི་ཕྱིར་འདི་ལ་མཆོག་རབ་ཀྱི་སྤྱོད་པ་ཞེས་བྱའོ། །འདི་བཞིན་དུ་ལྷུན་གྱིས་གྲུབ་
ནས་ཕྱོགས་བཅུའི་སངས་རྒྱས་ཐམས་ཅད་ཀྱི་ཚད་ཀྱི་རྣམ་པ་དང་མཐུན་པས་འདི་ལ་ཆོས་བཟང་པོའི་སྤྱོད་པ་ཞེས་བྱའོ། །རེ་རེ་ནས་རྣམ་པར་དག་ཅིང་ཟག་པ་མེད་པའི་བདེན་པ་

66-1-533b

གཅིག་པུ་མ་བཅོས་པ་ཐམས་ཅད་གདོད་མའི་རང་བཞིན་ལས་བྱུང་བ་ཡིན་པའི་ཕྱིར་འདི་ལ་ཡང་དག་པའི་སྤྱོད་པ་ཞེས་བྱའོ། །ཀུན་དགའ་བོ། འདི་ལྟ་བུའི་རིགས་ཀྱི་བུ་དག་རྫུ་འཕྲུལ་ཡོངས་
སུ་གྲུབ་ཅིང་སངས་རྒྱས་ཀྱི་མཛད་པ་བསྒྲུབས་ནས་བདེན་པ་རང་བཞིན་རྣམ་པར་དག་པ་གསལ་བར་གྱུར་པས་སྣ་ཚོགས་པའི་སེམས་ཀྱི་རྒུད་པ་དང་ཕྲལ་ནས་སེམས་ཅན་ཐམས་ཅད་བཀྲི་ཞིང་སྒྲོལ་བ་
ལ་བཀྲི་ཞིང་སྒྲོལ་བའི་རྣམ་པ་འགག་ནས་འདུ་མ་བྱས་པའི་སེམས་ཕྱིར་ལོག་སྟེ་མྱ་ངན་ལས་འདས་པའི་ལམ་ལ་ཕྱོགས་པས་འདི་ལ་སེམས་ཅན་ཐམས་ཅད་སྲུང་ཞིང་སྐྱོབ་པ་ལ་སེམས་ཅན་ཐམས་
ཅད་ཀྱི་རྣམ་པ་དང་བྲལ་བའི་བསྔོ་བ་ཞེས་བྱའོ། །གཞོམ་པར་འོས་པ་བཅོམ་པ་དང་བྲལ་བ་ཐམས་ཅད་དང་རིང་དུ་བྲལ་ན་འདི་ལ་གཞོམ་དུ་མེད་པའི་བསྔོ་བ་ཞེས་བྱའོ། །གདོད་མའི་རིག་པ་རྣམ་
པར་དག་པས་རིག་པ་དེ་སངས་རྒྱས་ཀྱི་རིག་པ་དང་འདྲ་བར་གྱུར་པ་ན་འདི་ལ་སངས་རྒྱས་ཐམས་ཅད་དང་མཉམ་པའི་བསྔོ་བ་ཞེས་བྱའོ། །བདེན་པའི་རང་བཞིན་མངོན་དུ་གྱུར་ཅིང༌། ས་ནི། སངས་
རྒྱས་ཀྱིས་དང་འདྲ་བར་གྱུར་པ་ན་འདི་ལ་གནས་ཐམས་ཅད་ཁྱབ་པའི་བསྔོ་བ་ཞེས་བྱའོ། །འཇིག་རྟེན་དང་དེ་བཞིན་གཤེགས་པ་ཐམས་ཅད་ཕན་ཚུན་དུ་ཆུད་པ་ལོ་སྒྲིབ་ཐོགས་མེད་པར་གྱུར་
པ་ན་ཟད་པ་མེད་པའི་ཡོན་ཏན་མཛོད་ཀྱི་བསྔོ་བ་ཞེས་བྱའོ། །དེ་བཞིན་གཤེགས་པའི་ས་དང་མཉམ་པར་གྱུར་པའི་དང་ནས་རང་རང་གི་རྣམ་པར་དག་པའི་རྒྱུ་སྐྱེས་ཤིང་རྒྱུ་དེ་ལ་བརྟེན་ནས་

66-1-534a

འཕེལ་བཞིན་དུ་མྱ་ངན་ལས་འདས་པའི་ལམ་འགྲུབ་ན་འདི་ལ་རིགས་བཟང་པོ་དང་རྗེས་སུ་མ་ཐུན་པའི་མཉམ་པ་ཉིད་ཀྱི་བསྔོ་བ་ཞེས་བྱའོ། །ཡང་དག་
པའི་དགེ་བའི་རྩ་བ་སྒྲུབས་ནས་ཕྱོགས་བཅུའི་སེམས་ཅན་ཐམས་ཅད་བདག་གི་རང་བཞིན་ཡིན་པའི་ཕྱིར་རང་བཞིན་ཡོངས་སུ་སྒྲུབ་ཅིང་སེམས་ཅན་མི་གཏོང་བར་གྱུར་པ་ན་འདི་
ལ་སེམས་ཅན་ཐམས་ཅད་དང་རྗེས་སུ་མཐུན་ཞིང་མཉམ་པ་ཉིད་དུ་གཟིགས་པའི་བསྔོ་བ་ཞེས་བྱའོ། །ཆོས་ཐམས་ཅད་དང་རྗེས་སུ་མཐུན་པ་ལ་ཐམས་ཅད་ཀྱི་རྣམ་པ་དང་བྲལ་
ཞིང་རྗེས་སུ་མཐུན་པ་དང་བྲལ་བ་རྣམ་པ་གཉིས་ལ་མི་གནས་ན་འདི་ལ་ཡང་དག་པའི་རྣམ་པའི་བསྔོ་བ་ཞེས་བྱའོ། །ཡང་དག་པ་ཐོབ་ནས་ཕྱོགས་བཅུའི་སྒྲིབ་པ་མེད་པར་གྱུར་པ་ན་
འདི་ལ་བཅིངས་པ་མེད་ཅིང་རྣམ་པར་གྲོལ་བའི་བསྔོ་བ་ཞེས་བྱའོ། །རང་བཞིན་གྱི་ཡོན་ཏན་ཡོངས་སུ་རྫོགས་ཤིང་ཆོས་ཀྱི་ཁམས་ཚད་མེད་པར་གྱུར་པ་ན་འདི་ལ་ཆོས་ཀྱི་ཁམས་དཔག་ཏུ་
མེད་པའི་བསྔོ་བ་ཞེས་བྱའོ། །ཀུན་དགའ་བོ། འདི་ལྟ་བུའི་རིགས་ཀྱི་དུ་དག་རྣམ་པར་དག་པའི་སེམས་བཞི་བཅུ་རྩ་གཅིག་རྫོགས་ནས་རིམ་གྱིས་མཆོག་ཏུ་རྒྱས་པའི་སྦྱོར་ལམ་རྣམ་པ་
བཞི་སྒྲུབ་པར་རིགས་སོ། །དེ་བཞིན་གཤེགས་པའི་རིག་པ་རང་གི་སེམས་ཀྱི་ངོ་བོར་བྱས་ནས་མངོན་དུ་གྱུར་མ་གྱུར་གཙུབ་ཤིང་གཙུབས་ནས་ཤིང་བསྲེག་གོ་སྙམ་པ་ལྟར་གྱུར་

66-1-534b

པས་འདི་ལ་དྲོད་བྱུང་བ་ཞེས་བྱའོ། །ཡང་རང་གི་སེམས་སངས་རྒྱས་ཀྱི་སྤྱོད་ཡུལ་ཅན་དུ་བྱས་ནས་ལྟོས་པ་དང་མི་ལྟོས་པ་ནི། རི་མཐོན་པོའི་རྩེ་མོར་འཛེག་པ་ན་ལུས་བར་སྣད་ལ་གནས་
པ་འདྲ་ཡང་འགོག་གི་ཆ་ས་ལ་རེག་པ་དང་འདྲ་བར་གྱུར་པས་འདི་ལ་རྩེ་མོར་ཕྱིན་པ་ཞེས་བྱའོ། །སེམས་དང་སངས་རྒྱས་མཉམ་པར་གྱུར་ཅིང་དབུ་མའི་ལམ་རྙེད་ནས་སྐྱེ་བོ་བཟོད་པ་ཅན་
འཁོན་ནང་དུ་མི་འཛིན་ལ་ཕྱིར་ཡང་མངོན་དུ་མི་འགྱུར་བ་དང་འདྲ་བར་གྱུར་པས་འདི་ལ་བཟོད་པ་ཞེས་བྱའོ། །གྲངས་དང་ཚད་དང་བྲལ་ནས་དབུ་མའི་ལམ་དུ་རིག་པ་དང་འཁྱམས་པ་
གཉིས་མིག་གི་སྤྱོད་ཡུལ་དུ་མ་གྱུར་པ་ན་འདི་ལ་འཇིག་རྟེན་གྱི་ཆོས་མཆོག་ཅེས་བྱའོ། །ཀུན་དགའ་བོ། འདི་ལྟ་བུའི་རིགས་ཀྱི་བུ་དག་བྱང་ཆུབ་ཆེན་པོ་རྟོགས་ནས་རིག་པས་དེ་བཞིན་
གཤེགས་པའི་སྤྱོད་ཡུལ་མ་ལུས་པ་ཁོང་དུ་ཆུད་པ་ན་འདི་ལ་རབ་ཏུ་དགའ་བའི་ས་ཞེས་བྱའོ། །སྣ་ཚོགས་པའི་རང་བཞིན་ཐ་དད་པ་དག་ཐ་མི་དད་དུ་གྱུར་ཏེ་མཉམ་པ་ཉིད་ཀྱི་རང་
བཞིན་འགག་པ་ན་འདི་ལ་དྲི་མ་མེད་པའི་ས་ཞེས་བྱའོ། །དག་པའི་མཐར་ཐུག་ནས་འོད་གསལ་བ་སྐྱེས་ན་འདི་ལ་འོད་བྱེད་པའི་ས་ཞེས་བྱའོ། །འོད་གསལ་བ་མཐར་ཐུག་
ནས་རིག་པ་རྒྱས་པ་ན་འདི་ལ་འོད་འཕྲོ་བའི་ས་ཞེས་བྱའོ། །མཉམ་པ་དང་མི་མཉམ་པ་དག་གིས་གླགས་ཚོལ་མི་ནུས་པ་ན་འདི་ལ་སྦྱངས་དཀའ་བའི་ས་ཞེས་བྱའོ། །འདུས་མ་

66-1-535a

བྱས་ཀྱི་ཡང་དག་པའི་རང་བཞིན་མངོན་དུ་གྱུར་པ་ན་འདི་ལ་མངོན་དུ་གྱུར་པའི་ས་ཞེས་བྱའོ། །ཡང་དག་པའི་མཐར་ཕྱིན་པ་ན་འདི་ལ་རིང་དུ་སོང་བའི་
ས་ཞེས་བྱའོ། །ཡང་དག་པའི་སེམས་ཙམ་དུ་གྱུར་པ་ན་འདི་ལ་མི་གཡོ་བའི་ས་ཞེས་བྱའོ། །ཡང་དག་པ་ལས་ཆོས་ཀྱི་ལོངས་སྤྱོད་རྒྱས་པར་བྱེད་ནུས་པ་ན་འདི་ལ་ལེགས་པའི་
བློ་གྲོས་ཀྱི་ས་ཞེས་བྱའོ། །ཀུན་དགའ་བོ། བྱང་ཆུབ་སེམས་དཔའ་རྣམས་འདི་ནས་ཚོགས་ལམ་གྱི་བར་སྒོམ་པའི་བརྩོན་འགྲུས་བརྩམས་ཤིང་ཡོན་ཏན་གྱི་དཔལ་རྫོགས་ནས་
འདི་དག་ལ་སོགས་པ་ལ་སྒོམ་པ་ལ་སློབ་པའི་རིམ་པ་ཞེས་བྱའོ། །སྙིང་རྗེའི་གྲིབ་མ་ཅན་རྨད་དུ་བྱུང་བའི་སྤྲིན་མྱ་ངན་ལས་འདས་པའི་རྒྱ་མཚོ་གཡོགས་པས་འདི་ལ་ཆོས་ཀྱི་སྤྲིན་
གྱི་ས་ཞེས་བྱའོ། །དེ་བཞིན་གཤེགས་པ་ཞི་བར་གཞོལ་བའི་རྒྱུན་ལས་ལྡོག་ཅིང་བྱང་ཆུབ་སེམས་དཔའ་འདི་དག་རྒྱུན་དང་མཐུན་པར་ཕྱིན་ནས་རིག་པ་ལ་རེག་ཅིང་འདྲེས་
པ་ན་འདི་ལ་མཉམ་ཉིད་ཀྱི་རིག་པ་ཞེས་བྱའོ། །ཀུན་དགའ་བོ། ཤེས་རབ་རྐྱང་པའི་སེམས་ནས་མཉམ་པ་ཉིད་ཀྱི་རིག་པའི་བར་ཐོབ་ནས་རིག་པ་འདི་ཐོག་མར་རྡོ་རྗེ་ལྟ་བུའི་
སེམས་ཐོབ་པ་ལ་ཤེས་རབ་རྐྱང་པའི་ས་ཞེས་བྱའོ། །འདི་ལྟར་རིམ་པ་རིམ་པར་བརྒྱུད་ནས་ཡ་དང་སྲུང་རིམ་པ་བཅུ་གཉིས་འདས་ནས་གདོད་རྨད་དུ་བྱུང་བའི་རིག་པ་རྫོགས་

66-1-535b

ཤིང་བླ་ན་མེད་པའི་ལམ་གྲུབ་བོ། །རྣམ་པ་སྣ་ཚོགས་པའི་ས་འདི་དག་ཐམས་ཅད་སོ་སོར་རྟོག་པའི་ཡེ་ཤེས་ཀྱི་རྡོ་རྗེ་སྒྱུ་མའི་དཔེ་ཟབ་མོ་རྣམ་པ་བཅུ་བཟུང་སྟེ་ཞི་གནས་ལ་གནས་ནས་
དེ་བཞིན་གཤེགས་པ་ཐམས་ཅད་ཀྱི་ལྷག་མཐོང་གི་སྟོབས་ཀྱིས་རྣམ་པར་དག་པའི་སྒོམ་པ་ལ་རིམ་གྱིས་འཇུག་གོ །ཀུན་དགའ་བོ། འདི་ལྟ་བུ་ཐམས་ཅད་རྒྱུ་རྣམ་པ་གསུམ་མི་འདེར་
བར་སྦྱངས་པས་དེ་ལྟ་བུའི་ལམ་གྱི་རིམ་པ་ལྔ་བཅུ་རྩ་ལྔ་ལ་བརྟེན་ནས་ཡང་དག་པའི་བྱང་ཆུབ་ཀྱི་གོ་འཕང་རྫོགས་པར་འགྲུབ་པར་འགྱུར་རོ། །འདི་ལྟར་སྒོམ་པ་ལ་ཡང་དག་པར་སྒོམ་
པ་ཞེས་བྱ་ལ་གལ་ཏེ་གཞན་དུ་སྒོམ་ན་ལོག་པར་སྒོམ་པ་ཞེས་བྱའོ། །དེའི་ཚེ་ཆོས་ཀྱི་རྒྱལ་པོའི་སྲས་འཇམ་པའི་དབྱངས་དེ་མ་ཐག་ཏུ་འཁོར་འདུས་པ་ཆེན་པོའི་ནང་ནས་སྟན་ལས་ལངས་ཏེ་དེ་
བཞིན་གཤེགས་པའི་ཞབས་ལ་ཕྱག་འཚལ་ཏེ་འདི་སྐད་ཅེས་གསོལ་པ། ཆོས་འདིའི་མིང་ཅི་ཞེས་བྱ། བདག་དང༌། སེམས་ཅན་རྣམས་ཀྱིས་ཇི་ལྟར་བཟུང་བར་བགྱི་ཞེས་གསོལ་པ་དང༌།
བཅོམ་ལྡན་འདས་ཀྱིས་བཀའ་སྩལ་པ། འཇམ་དཔལ། ཆོས་འདི་དེ་བཞིན་གཤེགས་པའི་གཙུག་ཏོར་ལས་བྱུང་བའི་གདུགས་དཀར་པོ་ཅན་བླ་ན་མེད་པའི་རིན་པོ་ཆེའི་ཕྱག་རྒྱ་ཕྱོགས་
བཅུའི་དེ་བཞིན་གཤེགས་པ་རྣམས་ཀྱི་རྣམ་པར་དག་པའི་རྒྱ་མཚོའི་སྤྱན་ཞེས་བྱའོ། །ཡང་ཉེ་དུ་སྲུང་ཞིང་སྐྱོབ་ཅིང་ཀུན་དགའ་བོ་དང༌། ཡང་འཁོར་འདུས་པ་འདིའི་རང་བཞིན་གྱི་དགེ་

66-1-536a

སློང་མ་བཏུལ་ཞིང་ཐར་པར་བྱས་ནས་བྱང་ཆུབ་ཀྱི་སེམས་ཐོབ་སྟེ་ཡང་དག་པར་རྫོགས་པའི་རྒྱ་མཚོར་འཇུག་པར་བྱ་བའི་ཆོས་ཞེས་བྱའོ། །ཡང་དེ་
བཞིན་གཤེགས་པའི་གསང་བའི་རྒྱུ་མཐར་ཐུག་པའི་དོན་སྦྱོང་བའི་ཚུལ་གསལ་བར་བྱེད་པའི་ཆོས་ཞེས་བྱའོ། །ཡང་ཤིན་ཏུ་རྒྱས་པ་པདྨོ་དམ་པའི་རྒྱལ་པོ་ཕྱོགས་བཅུའི་རྒྱལ་
བའི་ཡུམ་གྱི་གཟུངས་སྔགས་ཀྱི་ཆོས་ཞེས་བྱའོ། །ཡང་དབང་བསྐུར་བའི་ཚིག་བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ་དཔའ་བར་འགྲོ་བའི་ཆོས་ཞེས་
བྱའོ༑ ༑ཁྱེད་ཅག་གིས་དེ་ལྟར་ཟུངས་ཤིག་ཅེས་བཀའ་སྩལ་པ་དང༌། དེའི་ཚེ་ཀུན་དགའ་བོ་དང༌། འཁོར་འདུས་པའི་དགེ་འདུན་རྣམས་དེ་བཞིན་གཤེགས་པའི་བཀའ་དྲིན་
ལས་གསང་བའི་ཕྱག་རྒྱ་གདུགས་དཀར་པོ་ཅན་གྱི་དོན་གསལ་བར་བསྟན་པ་ལས་ཡང་ཆོས་འདིའི་མཐར་ཐུག་གི་མིང་གི་རྣམ་གྲངས་ཕོས་པས་ཏིང་ངེ་འཛིན་ལས་འཕགས་
པའི་གོ་འཕང་གི་བར་སྒོམ་པའི་ཚུལ་མཆོག་ཏུ་རྨད་དུ་བྱུང་བ་རྟོགས་ནས་སེམས་མི་རྟོག་པའི་སྟོང་པ་ལ་གནས་ཤིང་ཁམས་གསུམ་གྱི་ཉོན་མོངས་ཕྲ་མོ་སྐོར་དྲུག་སྤངས་
ཤིང་བསལ་ནས་དེ་མ་ཐག་སྟན་ལས་ལངས་ཏེ་བཅོམ་ལྡན་འདས་ཀྱི་ཞབས་ལ་ཕྱག་འཚལ་ནས་ཐལ་མོ་སྦྱར་ཞིང་གུས་པས་གསོལ་པ། དཔལ་ཆེན་པོ་དང་ལྡན་པ་བཅོམ་ལྡན་

66-1-536b

འདས་ཀྱི་བརྩེ་བའི་དབྱངས་རྣམ་པ་ཐམས་ཅད་པའི་གསུང་གིས་སེམས་ཅན་ཐམས་ཅད་ཀྱི་ཐེ་ཚོམ་ཕྲ་མོ་ཐམས་ཅད་འབྱེད་པ་ལ་མཁས་པས་ད་ལྟ་བདག་ཅག་ལུས་སེམས་བདེ་ཞིང་ཕན་པ་
ཆེན་པོ་ཐོབ་པར་མཛད་དོ། །བཅོམ་ལྡན་འདས། འདི་ལྟ་བུའི་གསལ་རིག་ཤིན་ཏུ་རྣམ་པར་དག་པ་རྨད་དུ་བྱུང་བའི་སེམས་དེ་གདོད་མ་ནས་ཀུན་ཏུ་ཁྱབ་ཅིང་དེ་ནས་ས་ཆེན་པོ་དང༌། རྩྭ་
དང་༑ ཤིང་དང༌། གཡོ་ཞིང་རྒྱུ་བའི་སྲོག་ཆགས་ཀྱི་བར་ཐམས་ཅད་ཀྱི་དེ་བཞིན་ཉིད་དེ་གདོད་མ་ནས་དེ་བཞིན་གཤེགས་པ་རྣམས་ཀྱི་སངས་རྒྱས་པའི་རང་བཞིན་ཡིན་ན་དེ་
བཞིན་གཤེགས་པའི་རང་བཞིན་ལ་ཇི་ལྟར་སླར་ཡང་དམྱལ་བ་དང༌། ཡི་དྭགས་དང༌། དུད་འགྲོ་དང༌། ལྷ་མ་ཡིན་དང༌། མི་དང༌། ལྷ་ལ་སོགས་པའི་རིགས་ཡོད་པར་གྱུར་ལགས།
བཅོམ་ལྡན་འདས། འདི་དག་གདོད་མ་ནས་རང་བྱུང་དུ་ཡོད་དམ། ཡང་ན་སེམས་ཅན་རྣམས་ཀྱི་འཁྲུལ་པའི་བག་ཆགས་ལས་བྱུང་བ་ཡིན། བཅོམ་ལྡན་འདས། དཔེར་ན། དགེ་སློང་
མ་པདྨའི་དྲི་ལྡན་བྱང་སེམས་ཀྱི་སྡོམ་པ་བཟུང་ནས་རང་ཉིད་ལོག་པར་གཡེམ་ནས་གཞན་ལ་ལོག་གཡེམ་ནི། སྲོག་གཅོད་པ་དང༌། མ་བྱིན་པར་ལེན་པ་དང་མི་འདྲ་ཞིང་འདི་ལ་སྡིག་
པའི་རྣམ་པར་སྨིན་པ་མེད་ཅེས་རྫུན་གྱིས་སྐུར་པ་བཏབ་པས་དེ་མ་ཐག་ཏུ་བུད་མེད་ཀྱི་སྐྱེ་གནས་ལས་མེ་འབར་ཞིང་དེ་ནས་ཡང་ལག་རྣམས་མེ་རབ་ཏུ་འབར་བས་ཚིག་ནས་མནར་

66-1-537a

མེད་དུ་ལྷུང་ངོ༌། །ཡང་རྒྱལ་པོ་འཕགས་སྐྱེས་པོ་དང༌། དགེ་སློང་ལེགས་པའི་སྐར་མ་བཞིན་རྒྱལ་པོ་འཕགས་སྐྱེས་པོས་གཽ་ཏ་མའི་རིགས་བསད་པ་
དང༌། དགེ་སློང་ལེགས་པའི་སྐར་མས་ཆོས་ཐམས་ཅད་མེད་ཅེས་སྐུར་པ་བཏབ་པས་ལུས་དེ་ཉིད་ཀྱིས་མནར་མེད་དུ་ལྷུང་ངོ༌། །དམྱལ་བ་འདི་དག་ལ་གནས་ངེས་པ་ཅན་ཡོད་
དམ༑ ཡང་ན་དེ་དག་སྡུག་བསྔལ་མྱོང་བའི་ཕྱིར་རང་རང་གི་སྡིག་པའི་ལས་ཀྱིས་གསར་དུ་གྲུབ་པ་ཡིན། ཐུགས་རྗེ་ཆེན་པོས་བྱིས་པ་རྣམས་ལ་གསལ་བར་བསྟན་ཏེ་གང་དག་
ཚུལ་ཁྲིམས་བསྲུང་བའི་སེམས་ཅན་རྣམས་རྣམ་པར་ངེས་པའི་དོན་ཐོས་ནས་རབ་ཏུ་དགའ་ཞིང་དད་པས་ཚངས་པར་སྤྱོད་པ་དང་མི་འགལ་བར་འགྱུར་བ་མཛད་དུ་གསོལ།
བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། ཁྱོད་ཀྱིས་དྲིས་པ་ལེགས་སོ། །འདི་ལྟར་ན་སེམས་ཅན་རྣམས་ལྟ་བ་ལོག་པ་ལ་འཇུག་པར་མི་འགྱུར་རོ། །ཁྱོད་
ལེགས་པར་ཉོན་ཅིག་དང་བཤད་པར་བྱའོ། །ཀུན་དགའ་བོ། སེམས་ཅན་ཐམས་ཅད་ངེས་པར་གདོད་མ་ནས་རྣམ་པར་དག་པ་ཡིན་ཏེ། དེ་དག་རྫུན་པར་མཐོང་བས་རྫུན་པའི་
བག་ཆགས་སྐྱེས་སོ། །རྒྱུ་འདིས་ནང་གི་ཡུལ་དང་ཕྱིའི་ཡུལ་ཞེས་ཆ་སོ་སོར་ཕྱེའོ། །ཀུན་དགའ་བོ། ནང་གི་ཡུལ་གང་ཞེ་ན། སེམས་ཅན་ཡུལ་གྱི་ནང་ངོ༌། །འདོད་པ་དང་

66-1-537b

ཞེན་པའི་རྒྱུས་འཁྲུལ་པའི་སེམས་སྐྱེ་ཞིང་དེའི་རྒྱུན་འཐུད་ནས་མི་གཅོད་ན་འདོད་པའི་ཆུ་བོ་འབྱུང་ངོ༌། །དེའི་ཕྱིར་སེམས་ཅན་རྣམས་ཀྱི་སེམས་ལ་རོ་མངར་བ་དྲན་ན་འགྲམ་ཆུ་ལྡང་ངོ༌།།
སེམས་ལ་སྔོན་གྱི་སྐྱེ་བོ་དྲན་པ་ན་འགའ་ཞིག་ལ་སྙིང་བརྩེ་བ་དང༌། ཡང་ན་ཁྲོས་པ་ལས་མཆི་མ་འབྱུང་ངོ༌། །ནོར་ལ་ཞེན་པས་ཚོལ་ན་སེམས་ལ་འདོད་པའི་རྒྱུན་བྱུང་སྟེ་ལུས་སྣུམ་
བག་དང་ལྡན་པར་འགྱུར་རོ། །འཁྲིག་པ་ཡིད་ལ་བྱེད་ན་ཕོ་མོའི་དབང་པོ་ལས་ཐིག་ལེའི་རྒྱུན་དང་གིས་འབྱུང་ངོ༌། །ཀུན་དགའ་བོ། འདོད་པ་ཐ་དད་ཀྱང་རྒྱུན་དང་འཆིང་བ་
འདྲའོ༑ ༑རླན་གཤེར་གྱེན་དུ་མི་འགྲོ་བར་ངེས་པར་ཐུར་དུ་འབབ་བོ། །འདི་དང་ནི། ནང་གི་ཡུལ་ཞེས་བྱའོ། །ཀུན་དགའ་བོ། ཕྱིའི་ཡུལ་ནི། སེམས་ཅན་རྣམས་ཀྱི་ཡུལ་ཕྱི་ལ་བརྗོད་དོ།།
འདོད་གདུང་ལས་སེམས་ཀུན་རྫོབ་པ་མངོན་དུ་འགྱུར་རོ། །དེའི་རྒྱུན་འཐུད་ནས་མི་གཅོད་ན་ནུས་པ་ཁྱད་པར་ཅན་སྐྱེའོ། །དེའི་ཕྱིར་སེམས་ཅན་རྣམས་སེམས་ཀྱིས་ཚུལ་ཁྲིམས་བསྲུངས་
ན་ལུས་ཤིན་ཏུ་སྦྱངས་པར་འགྱུར་རོ། །སེམས་ལ་སྔགས་དང་ཕྱག་རྒྱ་བཟུང་ན་ལྟ་སྟངས་བརྗིད་བག་དང་ལྡན་པར་འགྱུར་རོ། །སེམས་ལ་ལྷར་སྐྱེ་སྙམ་ན་མཁའ་ལ་འཕུར་བར་རྨིས་པར་
འགྱུར་རོ། །སེམས་ལ་སངས་རྒྱས་ཀྱི་ཞིང་བསམ་ན་འཕགས་པའི་སྤྱོད་ཡུལ་ཉམས་སྣང་དུ་མཐོང་ངོ༌། །དགེ་བའི་བཤེས་གཉེན་ལ་བརྟེན་ན་ལུས་སྲོག་ལ་མི་བལྟའོ། །ཀུན་དགའ་བོ།

66-1-538a

འདུ་ཤེས་རྣམས་ཐ་དད་ཀྱང་ཡང་བས་འཕྱོ་བ་དང་འདྲའོ། །འཕུར་ཞིང་གཡོ་བས་ཐུར་དུ་མི་གཞོལ་བའི་ཕྱིར་རང་གི་ངང་གིས་འདྲའོ། །འདི་ལ་ཕྱིའི་ཡུལ་
ཞེས་བྱའོ། །ཀུན་དགའ་བོ། འཇིག་རྟེན་གྱི་སྐྱེ་འཆི་རེས་མོས་སུ་བརྒྱུད་ནས་ཁམས་མཐུན་ན་འཚོ་ཞིང་འགྱུར་ན་འཆི་བར་འགྱུར་རོ། །སྲོག་འགག་ཅིང་དྲོད་མ་ཡལ་བའི་ཆེ་སྐྱེ་བ་གཅིག་
བུ་འདིའི་དག་མི་དགེ་དུས་གཅིག་ལ་མངོན་དུ་འགྱུར་རོ། །འཆི་བའི་འགྱུར་བ་དང་སྐྱེ་བའི་མཐུན་པ་གཉིས་ཀྱི་བག་ཆགས་ཕན་ཚུན་དུ་འཕྲད་དོ། །འདུ་ཤེས་ཙམ་ཡིན་ན་གདོན་མི་
ཟ་བར་གྱིན་དུ་ལྷ་ཡུལ་དུ་འགྲོའོ། །གྱེན་དུ་འགྲོ་བའི་སེམས་ལ་བསོད་ནམས་དང་ཡེ་ཤེས་དང་སྨོན་ལམ་རྣམ་པར་དག་པ་ཡོད་ན་བློ་རང་གིས་སད་ནས་ཕྱོགས་བཅུའི་སངས་
རྒྱས་ཀྱི་ཞིང་རྣམ་པར་དག་པ་མཐོང་ཞིང་འདོད་པ་བཞིན་དུ་སོང་སྟེ་སྐྱེ་བར་འགྱུར་རོ། །སེམས་ཉུང་ཞིང་སེམས་པ་མངོན་ཡང་བས་གྱེན་དུ་འཕྱོ་བ་མི་རིང་བས་མཁའ་ལ་རྒྱུ་བའི་
དྲང་སྲོང་དང༌། འབྱུང་པོའི་རྒྱལ་པོ་མཐུ་ཆེ་བ་དང༌། མཁའ་ལ་རྒྱུ་བའི་གནོད་སྦྱིན་དང༌། ས་ལ་རྒྱུ་བའི་སྲིན་པོར་གྱུར་ནས་རྒྱལ་ཆེན་རིགས་བཞིའི་གནས་ཚུན་ཆད་དུ་རྣམ་པར་རོལ་
ཞིང་གང་དུ་འགྲོ་ཡང་ཐོགས་པ་མེད་དོ། །འདི་དག་ལས་སྨོན་ལམ་དང༌། སེམས་ལེགས་པ་དག་ནི། ངའི་བསྟན་པ་བསྲུང་བ་དང༌། ཡང་ན་སྡོམ་པ་དང་ཚུལ་ཁྲིམས་སྲུང་བའི་

66-1-538b

བསམ་པས་ཚུལ་ཁྲིམས་སྲུང་བའི་གང་ཟག་གི་རྗེས་སུ་འབྲང་བ་དང༌། ཡང་ན་གཟུངས་སྔགས་སྲུང་བའི་བསམ་པས་གཟུངས་སྔགས་འཛིན་པའི་གང་ཟག་གི་རྗེས་སུ་འབྲང་བ་དང༌། ཡང་ན་
བསམ་གཏན་སྲུང་བའི་བསམ་པས་ཆོས་ཀྱི་བཟོད་པ་སྲུང་ཞིང་སྐྱོང་བའི་ཕྱིར་འདི་དག་བཅོམ་ལྡན་འདས་ཀྱི་ཞབས་འོག་ཏུ་གནས་པར་འགྱུར་རོ། །སེམས་གཤིས་དང་སེམས་པ་མཉམ་
ན་གྱེན་དུ་མི་འགྲོ་ཞིང་འོག་ཏུ་མི་ལྟུང་བའི་མིའི་འཇིག་རྟེན་དུ་སྐྱེ་བར་འགྱུར་ལ། སེམས་པ་གསལ་བས་མཁས་པར་འགྱུར་ལ་སེམས་རྨོངས་པས་རྟུལ་པོར་འགྱུར་རོ། །སེམས་
གཤིས་མང་ཞིང་སེམས་པ་ཉུང་ན་དུད་འགྲོའི་རིགས་སུ་སྐྱེ་ཞིང་ལྕི་བ་དག་ཕྱུགས་ཀྱི་རིགས་དང༌། ཡང་བ་དག་འདབ་ཆགས་ཀྱི་རིགས་སུ་སྐྱེ་བར་འགྱུར་རོ། །སེམས་གཤིས་ཆ་
བདུན་པ་དང་སེམས་པ་ཆ་གསུམ་པ་ཡིན་ན་ཆུའི་དཀྱིལ་འཁོར་གྱི་འོག་ཏུ་སྐྱེས་ནས་མེ་འབར་བའི་དྲོད་ཀྱིས་ལུས་བསྐམས་ནས་ཡི་དྭགས་སུ་གྱུར་ཏེ་རྒྱུན་དུ་མེས་ཚིག་པར་འགྱུར་ལ་
ཆུ་འཐུང་དུ་སོང་བ་ན་གཞན་གྱིས་གསོད་པར་འགྱུར་ཏེ། འདི་ལྟར་བཟའ་བཏུང་མི་རྙེད་པར་བསྐལ་པ་བརྒྱ་སྟོང་འདའ་བར་འགྱུར་རོ། །སེམས་གཤིས་ཆ་དགུ་པ་དང་སེམས་པ་ཆ་གཅིག་
པ་ཡིན་ན་མེའི་དཀྱིལ་འཁོར་འདས་ནས་མེ་དང་རླུང་གི་མཚམས་སུ་ཞུགས་ནས་རྣམ་སྨིན་ཡང་བ་དག་ནི། མནར་ཡོད་པ་དང༌། ལྕི་བ་དག་ནི། མནར་མེད་པ་སྟེ། དམྱལ་བ་རིགས་

66-1-539a

གཉིས་སུ་སྐྱེ་བར་འགྱུར་ཞིང༌། སེམས་གཤིས་རྐྱང་པ་ཡིན་ན་མནར་མེད་པའི་དམྱལ་བར་འགྲོའོ། །ལྟུང་བ་པོ་དེའི་སེམས་ལ་ཐེག་པ་ཆེན་པོ་ལ་སྨོད་པ་དང༌།
སངས་རྒྱས་ཀྱི་བཅས་པའི་ཁྲིམས་གཞིག་པ་དང༌། ཆོས་ལོག་པར་སྨྲ་བ་དང༌། སྦྱིན་བདག་གི་རྫས་ལ་འདོད་ནས་ཞེན་པས་ལེན་པ་དང༌། མི་འོས་པའི་རྙེད་པ་དང་བཀུར་སྟི་དང་དུ་
ལེན་པ་ལ་སོགས་པ་དང་མཚམས་མེད་པ་ལྔ་དང་ལྕི་བ་བཅུས་གོས་ན་ཕྱོགས་བཅུའི་མནར་མེད་རྣམས་སུ་རིམ་གྱིས་སྐྱེ་བར་འགྱུར་རོ། །མི་དགེ་བའི་ལས་བསགས་པའི་འབྲས་
བུའི་རྗེས་སུ་འབྲངས་ཏེ་སྡུག་བསྔལ་མྱོང་བ་ནི། རང་གིས་བསགས་པའི་ལས་ཀྱི་འབྲས་བུ་ཡིན་ན་ཡང་ཐམས་ཅད་ཀྱི་སྤྱི་མཐུན་གྱི་ལས་ལས་ཐོག་མ་ནས་གྲུབ་ཟིན་པའི་གནས་ཡོད་དོ།།
ཀུན་དགའ་བོ། འདི་དག་ཐམས་ཅད་སེམས་ཅན་དེ་དག་རང་རང་གིས་བྱས་པའི་ལས་ཀྱི་འབྲས་བུ་ཡིན་པའི་ཕྱིར་བག་ཆགས་རྣམ་པ་བཅུས་རྒྱུ་བྱས་པའི་དབང་པོ་དྲུག་པོ་ཐམས་ཅད་
ཀྱིས་རྣམ་པར་སྨིན་པ་མྱོང་ངོ༌། །རྒྱུ་བཅུ་པོ་གང་ཞེ་ན། ཀུན་དགའ་བོ། དང་པོ་འདོད་པའི་བག་ཆགས་དང་འབྲེལ་བ་ནི། ཕན་ཚུན་དུ་ཞེན་པ་ལས་བསྐྱེད་པ་ཡིན་ལ་རིམ་གྱིས་ཞེན་བཞིན་
དུ་རྒྱུན་ཆགས་པའི་ཕྱིར་དེ་ལྟར་རབ་ཏུ་འབར་བའི་མེ་ལྕེ་ནང་ནས་འཕྲོ་ཞིང་འབྱུང་ངོ༌། །དཔེར་ན། མིའི་ལག་པ་ཕན་ཚུན་མཉེས་ན་དྲོ་བའི་མཚན་མ་མངོན་དུ་འགྱུར་བ་ལྟར་བག་ཆགས་

66-1-539b

གཉིས་ཕན་ཚུན་དུ་ཞེན་པས་དེ་ལྟར་ལྕགས་ཀྱི་ཁྲི་དང་ཟངས་ཀྱི་ཀ་བ་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་འདོད་པའི་ལས་གཟིགས་
ནས་འདོད་ཆགས་ཀྱི་མེ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་འདོད་པ་ལ་གཟིགས་ནས་མེའི་དོང་བཞིན་དུ་བྱོལ་ནས་འགྲོའོ། །གཉིས་པ་བརྣབ་སེམས་ཀྱི་
བག་ཆགས་ལས་རྟོག་ཅིང་སེམས་པ་ནི། རྡུབ་པའི་རྣམ་པ་བྱུང་ཞིང་རྡུབ་པ་རྒྱུན་ཆགས་པ་ཚིམ་པ་མེད་པས་དེ་ལྟར་ལྷགས་སྒང་གི་འཁྱགས་པའི་ནང་དུ་གྲང་ངད་ཀྱིས་གས་པར་འགྱུར་
རོ༑ ༑དཔེར་ན། མིའི་ཁ་ནས་དབུགས་ནང་དུ་རྡུབ་ན་གྲང་བ་ཚོར་བ་དང་འདྲའོ། །བག་ཆགས་གཉིས་ཕན་ཚུན་དུ་ཟིལ་གྱིས་མནན་པས་དེ་ལྟར་ཨ་ཆུ་དང་ཀྱི་ཧུད་དང་སོ་ཐམ་ཐམ་ལ་སོགས་
པའི་སྐད་འདོན་ཞིང་ཨུཏྤལ་དང་པདྨ་ལྟ་བུར་ཁ་དོག་འགྱུར་ཏེ་འཁྱགས་ཤིང་གྲང་བའི་སྡུག་བསྔལ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་ཀུན་ཏུ་ལེན་པར་
འདོད་པ་དག་གཟིགས་ནས་བརྣབ་སེམས་ཀྱི་ཆུ་བོ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་བརྣབ་སེམས་གཟིགས་ནས་དུག་གི་རླངས་པ་ཅན་གྱི་རྒྱ་མཚོ་
ལྟར་བྱོལ་ནས་འགྲོའོ། །གསུམ་པ་མཐོན་པོའི་ང་རྒྱལ་གྱི་བག་ཆགས་ཀྱིས་ཟིལ་གྱིས་མནན་པ་ལས་ཕན་ཚུན་དུ་ཕྲག་དོག་པས་བསྐྱེད་པ་ཡིན་ཞིང་འདི་རྒྱུན་མ་འཆད་པས་འཕྱོ་

66-1-540a

ཞིང་འཕྱུར་ལ་འཁྲུགས་པ་ལས་ཆུ་བོ་འབྱུང་སྟེ། དཔེར་ན། ཁ་ནང་ན་ལྕེ་བསྒྱུར་ཞིང་འདྲིལ་ན་མཆིལ་མ་འབྱུང་བ་དང་འདྲའོ། །བག་ཆགས་འཕེལ་བཞིན་
པ་དེ་ལྟ་བུར་ཁྲག་གི་ཀླུང་དང༌། ཐལ་སྐྱའི་ཀླུང་དང༌། བྱེ་ཚན་དང༌། དུག་གི་མཚོ་དང༌། ཟངས་ཞུན་ཁར་ལྡུགས་པ་དང་མིད་པ་ལ་སོགས་པའི་སྡུག་བསྔལ་མྱོང་ངོ༌། །དེའི་ཕྱིར་ཕྱོགས་
བཅུའི་དེ་བཞིན་གཤེགས་པ་རྣམས་མཐོན་པོའི་ང་རྒྱལ་ལ་གཟིགས་ནས་རྨོངས་བྱེད་ཀྱི་ཆུ་འཐུང་བ་དང་འདྲའོ། །ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་
མཐོན་པོའི་ང་རྒྱལ་གཟིགས་ནས་འདམ་རྫབ་ཆེན་པོ་དང་འདྲ་བར་བྱོལ་ཞིང་འགྲོའོ། །བཞི་པ་ཞེ་སྡང་གི་བག་ཆགས་ཕན་ཚུན་དུ་འཚེ་བ་ནི། ཕན་ཚུན་མི་འདོད་པས་བསྐྱེད་པ་
ཡིན་ཞིང་མི་འདོད་པས་འཆིང་བཞིན་དུ་མ་ཞིན་སེམས་གདུངས་ནས་མེ་འབར་ཏེ་ཁྲོ་བའི་རང་བཞིན་ལྕགས་ལྟར་འགྱུར་རོ། །དེའི་ཕྱིར་རལ་གྲིའི་རི་དང༌། ལྕགས་ཀྱི་དབྱུག་པ་
དང༌། ཤལ་མ་ལིའི་སྡོང་པོ་དང༌། རལ་གྲིའི་འཁོར་ལོ་དང༌། དགྲ་སྟ་དང༌། མདུང་དང༌། སོག་ལེ་ལ་སོགས་པ་དད་འབྱུང་ངོ༌། །དཔེར་ན། མི་དག་ཤ་འཁོན་དུ་གྱུར་ཏེ་ཕན་ཚུན་
གསོད་པ་དང་ཞེ་སྡང་བ་ལྟར་བག་ཆགས་གཉིས་ཀྱིས་ཕན་ཚུན་གསོད་པས་དེ་ལྟར་དཔལ་བཅོམ་ཏེ་མགོ་གཅོད་པ་དང༌། དུས་བུར་བྱེད་པ་དང༌། འབུགས་པ་དང༌། བསྣུན་

66-1-540b

པ་ལ་སོགས་པའི་སྡུག་བསྔལ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་ཞེ་སྡང་གཟིགས་ནས་རལ་གྲི་རྣོན་པོ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་
རྣམས་ཞེ་སྡང་གཟིགས་ནས་གསོད་པ་པོ་དང་འདྲ་བར་བྱོལ་ནས་འགྲོའོ། །ལྔ་པ་གཡོ་སྒྱུའི་བག་ཆགས་ཀྱིས་ཕན་ཚུན་དུ་བསླུ་བ་ནི། ཕན་ཚུན་དུ་གྱོད་སློང་བ་ལས་བསྐྱེད་པ་ཡིན་ཞིང་
འཕེལ་ཞིང་རྒྱུན་ཆགས་པ་ལས་དེ་ལྟ་བུར་ཐག་པས་བཀྱིག་པ་དང༌། ཤིང་གིས་བཅུ་པ་དང༌། ནན་ཏུར་བྱེད་པ་ལ་སོགས་པ་འབྱུང་ངོ༌། །དཔེར་ན། ཞིང་ལ་ཆུ་དྲངས་ཏེ་རྩ་ཤིང་བསྐྱེད་
པ་དང་འདྲའོ། །བག་ཆགས་གཉིས་ཕན་ཚུན་དུ་འཕེལ་བས་དེ་ལྟར་རྐང་ལག་ལྕགས་སྒྲོག་དང༌། བསྡོས་བསྐོན་པ་དང༌། བེར་ཀ་དང༌། ལྕགས་ཐག་གིས་བསྡམས་པ་དང༌། ལྕག་ཚན་
དང་༑ དབྱུག་པ་དང༌། བེ་ཅོན་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་གཡོ་སྒྱུ་གཟིགས་ནས་གཡོ་ཅན་གྱི་རྐུན་པོ་ཞེས་གདགས་
པར་མཛད་ཅིང་བྱང་ཆུབ་སེམས་དཔའ་རྣམས་གཡོ་སྒྱུ་ཅན་ལ་གཟིགས་ནས་འཕར་བ་དང་འདྲ་མར་འཇིགས་ཤིང་སྐྲག་གོ །དྲུག་པ་ཕན་ཚུན་དུ་རྫུན་གྱིས་བསླུ་བའི་བག་ཆགས་ནི།
ཕན་ཚུན་དུ་ཅོ་འདྲི་བས་སྐྱོན་འདོགས་ཤིང་ཚུལ་དེ་མི་གཏོང་བར་གཡོ་སྒྱུའི་བསམ་པ་སྐྱེད་པ་དེ་ལྟར་རྡུལ་དང་བཤད་གཅི་དང༌། །དྲི་ང་བ་དང༌། མི་གཙང་བ་སོགས་འབྱུང་

66-1-541a

ངོ༑ ༑དཔེར་ན། རླུང་གིས་རྡུལ་འཚུབས་ལངས་ཏེ་མི་མཐོང་བ་དང་འདྲའོ། །བག་ཆགས་གཉིས་འཕེལ་ནས་དེ་ལྟར་འདམ་དུ་ལྟུང་ཞིང་འཕྱོ་བ་དང༌། སྐྱུར་
བ་དང༌། འཕུར་བ་དང༌། འབབ་པ་དང༌། རྒྱུན་གྱིས་འཁྱེར་བ་དང༌། བྱིང་བ་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་གཡོ་སྒྱུ་བྱེད་པ་
དང་བསླུ་བ་གཟིགས་ནས་ཆོམ་རྐུན་གྱིས་གསོད་པ་དང་འདྲ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་གཡོ་སྒྱུ་གཟིགས་ནས་དུག་སྤྲུལ་རྐང་འོག་ཏུ་ཚུད་པ་
དང་འདྲ་བར་སེམས་སོ། །བདུན་པ་ཤ་འཁོན་གྱི་བག་ཆགས་ལས་ཕན་ཚུན་དུ་དོགས་པ་དང་མྱ་ངན་ལས་བསྐྱེད་པ་ཡིན་ཞིང་རྡོ་བ་འཕེན་པ་དང༌། གྱོ་མོ་འཕེན་པ་དང༌། སྒྲོམ་དུ་
འཇུག་པ་དང༌། ཤིང་རྟར་འཛུད་པ་དང༌། རྫ་མར་འཇུག་པ་དང༌། ཕད་བུར་བཅུག་ནས་བསྐྱུར་ཏེ་གསོད་པ་ལ་སོགས་པ་འབྱུང་ངོ༌། །དཔེར་ན། སྐྱེ་བོ་མ་རུངས་པ་གདུག་སེམས་བསྐྱེད་
པ་དང་འདྲ་བར་བག་ཆགས་གཉིས་ཕན་ཚུན་དུ་འབྲེལ་བས་དེ་ལྟར་བརྡུང་བ་དང༌། བསྐྱུར་བ་དང༌། འཛིན་པ་དང༌། འཁྱིག་པ་དང༌། མདའ་སོགས་ཀྱིས་འདེབས་པ་དང༌། གསོད་པ་
དང༌། བསྐྱུར་བ་དང༌། ལུས་སྒྲིལ་བ་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་ཤ་འཁོན་ཅན་གྱི་སྐྱེ་བོ་གཟིགས་ནས་ལོག་པར་གནོད་

66-1-541b

བའི་འདྲེ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་ཤ་འཁོན་ཅན་གྱི་སྐྱེ་བོ་གཟིགས་ནས་དུག་གི་ཆང་འཐུང་བ་དང་འདྲ་བར་སེམས་སོ། །བརྒྱད་པ་ལྟ་བའི་བག་ཆགས་ཀྱིས་
ཕན་ཚུན་གསལ་བ་ནི། ངའོ་སྙམ་དུ་འཛིན་པ་དང༌། ལྟ་བའི་འཛིན་པ་དང༌། ཚུལ་ཁྲིམས་མཆོག་ཏུ་འཛིན་པ་དང༌། འདུ་ཤེས་ལོག་པའི་རིགས་སྡིག་པའི་འབྲས་བུ་ཐམས་ཅད་ཕྱིན་
ཅི་ལོག་ལས་བསྐྱེད་ནས་སོ་སོར་ཕྱུང་བ་ནི། ཕན་ཚུན་དུ་རྒོལ་བ་ལས་བྱུང་ངོ༌། །དེ་ལྟར་གཤིན་རྗེའི་ཕོ་ཉ་དང་ལས་བྱད་པ་ཡི་གེ་དཔང་རྒྱ་འཛིན་པ་དག་ཡོད་དོ། །དཔེར་ན། ལམ་
དུ་འགྲོ་བའི་མི་གཅིག་གིས་གཅིག་ལྟ་བ་དང་འདྲའོ། །བག་ཆགས་གཉིས་ཕན་ཚུན་དུ་མཐུན་པས་དེ་ལྟར་དབང་རྒྱ་འཛིན་པ་དག་གིས་གཡོ་སྒྱུ་ལ་རྟོག་པ་དང༌། འདྲི་བ་དང༌། ནན་
ཏུར་བྱེད་པ་དང༌། རྩ་བ་ཚོལ་བ་དང༌། ཕྲ་ཞིང་ཞིབ་པར་བྱེད་པ་དང༌། ལེགས་ཉེས་འབྱེད་པའི་ལྷ་དང་འདྲེ་དག་གི་ལག་ཏུ་ཡི་གེ་བཟུང་ནས་སོ་སོར་འབྱེད་པ་དག་འབྱུང་བར་འགྱུར་
རོ༑ ༑དེའི་ཕྱིར་ཕྱོགས་བཅུའི་དེ་བཞིན་གཤེགས་པ་རྣམས་ལྟ་བ་ངན་པ་གཟིགས་ནས་ལྟ་བའི་དོང་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་འདི་ལྟ་བུ་
བདེན་པ་མ་ཡིན་པའི་སྟོང་པ་ལ་ལོག་པར་བཟུང་བ་གཟིགས་ནས་དུག་གི་གཅོང་རོང་དང་འདྲ་བར་སེམས་སོ། །དགུ་པ་བསྙོན་པའི་བག་ཆགས་ཕན་ཚུན་དུ་སྒྲོ་འདོགས་པ་ནི།

66-1-542a

བསྙོན་ཏེ་ངན་དུ་སྨྲ་བ་ལས་བསྐྱེད་པ་ཡིན་ཞིང་དེའི་ཕྱིར་རིས་བཙིར་བ་དང༌། རྡོབས་བཙིར་བ་དང༌། མཆིག་དང་རང་ཐག་གིས་འཐག་པ་ལ་སོགས་
པའི་འབྲས་བུ་མྱོང་ངོ༌། །དཔེར་ན། སྐྱེ་བོ་མི་སྲུན་པས་སྐྱེ་བོ་རང་བཞིན་དྲང་པོ་ལ་ཉེས་པ་མེད་པར་བསྙོན་འཛུགས་པ་དང་འདྲའོ། །བག་ཆགས་གཉིས་ཕན་ཚུན་དུ་འབྲེལ་
བས་དེ་ལྟར་བསྲུང་བ་དང༌། འཚེ་བ་དང༌། བརྡེག་པ་དང༌། ལྕིད་ཀྱིས་ནོན་པ་དང༌། བཙིར་བ་དང༌། དབྱང་བ་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་ཕྱོགས་བཅུའི་དེ་
བཞིན་གཤེགས་པ་རྣམས་གཤེ་ཞིང་བསྙོན་པ་དག་གཟིགས་ནས་མི་སྲུན་པ་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་བསྙོན་པ་དག་གཟིགས་ནས་ཐོག་
བབས་པ་དང་འདྲ་བར་བལྟའོ། །བཅུ་པ་ཤེར་སྦྱང་གི་བག་ཆགས་ཕན་ཚུན་དུ་རྩོད་པ་ནི། གསང་ཞིང་སྦས་པས་བསྐྱེད་པ་ཡིན་ཞིང་དེའི་ཕྱིར་མེ་ལོང་སྟོན་པ་དང༌། འོད་ཀྱིས་སྣང་
བར་བྱེད་པ་དག་ཡོད་དོ། །དཔེར་ན། ཉི་མའི་གྲིབ་མ་སྦེད་མི་ཐུབ་པ་དང་འདྲའོ། །བག་ཆགས་གཉིས་ཕན་ཚུན་འབྲེལ་བས་དེ་ལྟ་བུ་ཤ་འཁོན་ཅན་གྱི་དགྲ་དང་གྲོགས་ངན་པ་དང་
སྡིག་པ་སྟོན་པའི་མེ་ལོང་དང་ནོར་བུ་སྒྲོན་མེས་རིང་ནས་བསགས་པའི་སྡིག་པ་རྣམས་རྣམ་པར་གསལ་བར་བྱས་ཏེ་མཚན་མ་སྟོན་པ་ལ་སོགས་པའི་འབྲས་བུ་མྱོང་ངོ༌། །དེའི་ཕྱིར་

66-1-542b

ཕྱོགས་བཅུའི་དེ་བཞིན་གཤེགས་པ་རྣམས་རང་སྐྱོན་གསང་ཞིང་སྦེད་པ་གཟིགས་ནས་རྐུན་མ་གཡོ་ཅན་ཞེས་གདགས་པར་མཛད་ཅིང་བྱང་ཆུབ་སེམས་དཔའ་རྣམས་སྦེད་པ་ལ་
གཟིགས་ནས་རི་ཆེན་པོ་སྤྱི་བོར་ཁུར་ནས་རྒྱ་མཚོའི་ནང་དུ་གོམ་པ་འགོད་པ་དང་འདྲ་བར་བལྟའོ། །རྣམ་པར་སྨིན་པ་དྲུག་གང་ཞེ་ན། ཀུན་དགའ་བོ། སེམས་ཅན་ཐམས་ཅད་
ཀྱིས་རྣམ་པར་ཤེས་པ་དྲུག་གིས་ལས་བསགས་ནས་སྡིག་པའི་འབྲས་བུ་ནི་དབང་ལོ་དྲུག་ལས་འབྱུང་ངོ༌། །ཇི་ལྟར་སྡིག་པའི་འབྲས་བུ་དབང་པོ་དྲུག་ལས་འབྱུང་ཞེ་ན། དང་པོ་མཐོང་
བའི་རྣམ་པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། མཐོང་བ་འདིའི་རྣམ་པར་སྨིན་པ་དང་མཐུན་པར་འཆི་བ་ལ་ཉེ་བ་ན་ཕྱོགས་བཅུར་མེ་འབར་བས་གང་བ་མཐོང་བར་འགྱུར་
ཞིང༌། འདི་ལ་ཤི་འཕོས་པའི་རྣམ་ཤེས་དུ་བ་སྟེང་འོག་ཏུ་འགྲོ་བའི་རྗེས་སུ་ཞུགས་ནས་མནར་མེད་དུ་ལྷུང་ནས་མཚན་མ་གཉིས་སྣང་བར་འགྱུར་རོ། །དང་པོ་གསལ་བའི་མཚན་མ་
ནི༑ མི་སྡུག་པའི་རྣམ་པ་སྣ་ཚོགས་མང་པོ་མཐོང་ཞིང་ཚད་མེད་པའི་འཇིགས་པ་འབྱུང་ངོ༌། །གཉིས་པ་མི་གསལ་བའི་མཚན་མ་ནི། མུན་པ་མུན་ནག་གང་ཡང་མི་མཐོང་ཞིང་ཚད་
མེད་པའི་སྐྲག་པ་འབྱུང་ངོ༌། །དེ་བཞིན་དུ་མཐོང་བའི་སེམས་མཉན་པ་བསྲེགས་པ་ན་ཟངས་ཞུན་ཁོལ་མར་འགྱུར་རོ། །དབུགས་བསེགས་པ་ན་དུ་བ་ནག་པོ་དང་ན་བུན་སྨུག་པོ་

66-1-543a

འགྱུར་རོ། །བྲོ་བ་བསྲེགས་པ་ན་ལྕགས་བསྲེགས་ཀྱི་རིལ་བུར་འགྱུར་རོ། །རེག་པ་བསྲེགས་པ་ནམ་མ་མུར་དང་སོལ་མེར་འགྱུར་རོ། །སེམས་བསྲེགས་
པ་ན་མེ་སྟག་ཀུན་ཏུ་འཕྲོ་བར་འགྱུར་རོ། །གཉིས་པ་ཐོས་པའི་རྣམ་པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། ཐོས་པ་འདིའི་རྣམ་པར་སྨིན་པ་དང་མཐུན་པར་
འཆི་བ་ལ་ཉེ་བ་ན་ཐོག་མར་རྦ་རླབས་འཕྱུར་བས་ས་དང་ནམ་མཁའ་གང་བ་མཐོང་བར་འགྱུར་ཞིང༌། འདི་ལ་ཤི་འཕོས་པའི་རྣམ་ཤེས་རྒྱུན་གྱི་ཤུགས་ཀྱིས་མནར་མེད་
དུ་ལྷུང་ནས་མཚན་མ་གཉིས་སྣང་བར་འགྱུར་རོ། །དང་པོ་མཉན་པ་ན་ཀུ་ཅོ་སྣ་ཚོགས་པ་ཐོས་ཤིང་སེམས་རྨོངས་ཤིང་འཁྲུགས་པར་འགྱུར་རོ། །གཉིས་པ་མཉན་པ་བཀག་
ན་སྒྲ་མེད་པར་གྱུར་ཏེ་མི་གསལ་ཞིང་བྱིང་བར་འགྱུར་རོ། །དེའི་ཕྱིར་ཐོས་པའི་རྦ་ཀློང་དུ་ཐོས་པ་ནུབ་ན་ཉེས་པ་བརྗོད་ཅིང་ཆད་པ་གཅོད་དོ། །མཐོང་བ་ནུབ་ན་འབྲུག་གི་ང་རོ་
སྒྲོག་ཅིང་དུག་གི་རླངས་པ་འཐིབ་བོ། །དབུགས་ནུབ་ན་ཆར་དང་ན་བུན་དང་སྲིན་བུ་གདུག་བ་ཅན་བབས་ནས་ལུས་གང་བར་འགྱུར་རོ། །རོ་ནུབ་ན་རྣག་ཁྲག་ཏུ་གྱུར་ཅིང་སྣ་
ཚོགས་པའི་མི་གཙང་བ་དང་དྲི་ང་བར་འགྱུར་རོ། །རེག་བྱ་ནུབ་ན་སྲོག་ཆགས་དང་འདྲེ་དང་བཤང་གཅིའི་རྫབ་ཏུ་འགྱུར་རོ། །ཡིད་ནུབ་ན་གློག་དང་སེར་བ་བབས་ཏེ་སྙིང་གས་པར་

66-1-543b

འགྱུར་རོ། །གསུམ་པ་སྣོམ་པའི་རྣམ་པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། སྣོམ་པ་འདིའི་རྣམ་པར་སྨིན་པ་དང་མཐུན་པར་འཆི་བ་ལ་ཉེ་བ་ན་ཐོག་མར་དུག་གི་རླངས་
པས་ཕྱོགས་ཐམས་ཅད་གང་ཞིང་འཁྲིགས་པ་མཐོང་བར་འགྱུར་ཞིང༌། འདི་ལ་ཤི་འཕོས་པའི་རྣམ་ཤེས་ས་ལ་འཛུལ་ཞིང་བྱུང་སྟེ་མནར་མེད་དུ་ལྷུང་ནས་མཚན་མ་གཉིས་སྣང་བར་
འགྱུར་རོ། །དང་པོ་ཐོས་ན་སྣ་ཚོགས་པའི་དུག་གི་རླངས་པས་བདུགས་ནས་སེམས་རྨོངས་པར་འགྱུར་རོ། །གཉིས་པ་ཐོས་པ་ཐོགས་པ་ན་དབུགས་འགག་ཅིང་འཐུམས་ནས་འཆི་བ་ལ་
ཐུག་པར་འགྱུར་རོ། །དེའི་ཕྱིར་སྣོམ་པའི་དྲི་དབུགས་ལ་ཕོག་ན་རྒོལ་བ་དང་བརྫི་བར་བྱེད་དོ། །མཐོང་བ་ལ་ཕོག་ན་མེ་དང་འོད་དུ་འགྱུར་རོ། །མཉན་པ་ལ་ཕོག་ན་ཟངས་ཞུན་ཁོལ་མ་དང་ཕྱི་
སའི་རྫབ་ཏུ་བྱིང་བར་འགྱུར་རོ། །རོ་ལ་ཕོག་ན་རུལ་བ་དང་མྱགས་པར་འགྱུར་རོ། །རེག་བྱ་ལ་ཕོག་ན་ཤིན་ཏུ་རུལ་ནས་ཤའི་རི་བོ་ཆེན་པོར་གྱུར་ཏེ་བུག་པ་བརྒྱ་སྟོང་གི་ནང་དུ་སྲིན་བུ་གྲངས་
མེད་པས་གཞིབས་ནས་ཟོས་པར་འགྱུར་རོ། །སེམས་པ་ལ་ཕོག་ན་ཐལ་བ་དང་དུག་གི་རླངས་པ་དང་རྡོ་ཆར་དང་བྱེ་མའི་ཆར་གྱིས་བཏབ་ནས་མ་རུངས་པར་བྱེད་དོ། །བཞི་པ་རོའི་རྣམ་
པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། རོ་འདིའི་རྣམ་པར་སྨིན་པ་དང་མཐུན་པར་འཆི་བ་ལ་ཉེ་བ་ན་ཐོག་མར་ལྕགས་ཀྱི་དྲ་བའི་རྒྱ་ལས་མེ་ཤིན་ཏུ་འབར་ནས་

66-1-544a

འཇིག་རྟེན་ཐམས་ཅད་གང་བ་མཐོང་བར་འགྱུར་ཞིང་འདི་ལ་ཤི་འཕོས་པའི་རྣམ་ཤེས་ལྕགས་ཀྱི་དྲ་བ་དྲལ་ནས་སྤྱིའུ་ཚུགས་སུ་མནར་མེད་དུ་ལྷུང་
ནས་མཚན་མ་གཉིས་སྣང་བར་འགྱུར་རོ། །དང་པོ་དབུགས་རྡུབ་པས་འཁྱགས་རོམ་དུ་གྱུར་ནས་གྲང་བས་ལུས་གས་པར་འགྱུར་རོ། །གཉིས་པ་དབུགས་འབྱུང་བའི་ཚེ་འཐོར་
ནས་མེ་རབ་ཏུ་འབར་བར་གྱུར་ཏེ་རུས་པ་དང་རྐང་གི་བར་དུ་རླག་པར་བྱེད་དོ། །དེའི་ཕྱིར་རོ་མྱོང་བའི་ཚེ་རོ་ལ་སྨིན་ན་བསྲན་ཞིང་བཟོད་དགོས་པར་འགྱུར་རོ། །མཐོང་བ་ལ་སྨིན་ན་
རྡོ་སྲེག་དང་ལྕགས་སྲེག་ལ་བལྡག་པར་འགྱུར་རོ། །མཉན་པ་ལ་སྨིན་ན་མཚོན་རྣོན་པོར་འགྱུར་རོ། །དབུགས་ལ་སྨིན་ན་ལྕགས་ཀྱི་སྒྲོམ་ཆེན་པོར་གྱུར་ཏེ་འཇིག་རྟེན་གྱི་
ཁམས་གཡོགས་པར་ནུས་སོ། །རེག་པ་ལ་སྨིན་ན་མདའ་གཞུ་དང་ས་མདའ་དག་གིས་འཕོག་པར་འགྱུར་རོ། །སེམས་པ་ལ་སྨིན་ན་ལྕགས་སྲེག་གི་ཆར་པ་འབབ་པར་
འགྱུར་རོ། །ལྔ་པ་རེག་པའི་རྣམ་པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། རེག་པ་འདིའི་རྣམ་པར་སྨིན་པ་དང་མཐུན་པར་འཆི་བ་ལ་ཉེ་བ་ན་ཐོག་མར་ཕྱོགས་
བཞི་ནས་རི་ཆེན་པོ་བཞིས་བཙིར་བ་མཐོང་ཞིང་ཕྱིར་ཐོན་པའི་ལམ་རྙེད་པར་མི་འགྱུར་རོ། །ཤི་འཕོས་པའི་རྣམ་ཤེས་ལྕགས་ཀྱི་ར་བ་མཐོང་ནས་ཁ་ནས་མེ་འབར་བའི་

66-1-544b

སྦྲུལ་དང་ཁྱི་དང་སྟག་དང་སྤྱང་ཀི་དང་སེངྒེ་དང་དམྱལ་སྲུང་གི་གཤིན་རྗེ་གླང་མགོ་དང་སྲིན་པོ་རྟ་མགོ་ཅན་རྣམས་མདུང་རྩེ་གསུམ་བཟུང་ནས་ལྕགས་ཀྱི་ར་བའི་སྒོ་ནང་དུ་བདས་ཏེ་
མནར་མེད་དུ་ལྷུང་ནས་མཚན་མ་གཉིས་སྣང་བར་འགྱུར་རོ། །དང་པོ་རེག་པ་དང་མཐུན་པ་ནི། རི་གཉིས་ཀྱིས་བཙིར་ཞིང་རུས་པ་དང་ཤ་དང་ཁྲག་ཕྱིར་འབྱུང་ངོ༌། །གཉིས་པ་རེག་
པ་དང་འབྲལ་བ་ནི། གྲི་དང་རལ་གྲི་ལུས་ལ་གཟིར་ནས་སྙིང་དང་མཆིན་པ་དུམ་བུར་བྱེད་དོ། །དེའི་ཕྱིར་མཐུན་པའི་རེག་པ་རེག་པ་དང་འཕྲད་ན་ལམ་དང་སྒོ་ཁང་དང་ཁྲིམས་ཁང་
དང་ཅོག་སྟགས་སུ་འགྱུར་རོ། །མཐོང་བ་དང་འཕྲད་ན་སྲེག་ཅིང་འཚིག་གོ །མཉན་པ་དང་འཕྲད་ན་བརྡུང་བ་དང་བརྡེག་པ་དང་གཟིར་བ་དང་སྣུན་པར་བྱེད་དོ། །དབུགས་དང་འཕྲད་
ན་དཀྲིས་པ་དང་སྦུབས་སུ་འཛུད་པར་བྱེད་དོ། །རོ་དང་འཕྲད་ན་རྨོ་བ་དང་ཁ་སྐམ་པས་འབྱེད་པ་དང་གཅོད་པ་དང་དུམ་བུར་བྱེད་དོ། །སེམས་པ་དང་འཕྲད་ན་གྱེན་དུ་འབྱུང་བ་དང་འོག་
ཏུ་བྱིང་བ་དང་འཚེད་པ་དང་སྲེག་པར་འགྱུར་རོ། །དྲུག་པ་སེམས་པའི་རྣམ་པར་སྨིན་པའི་རྐྱེན་གྱིས་སྡིག་པའི་འབྲས་བུ་འབྱུང་ལ། སེམས་པ་འདིའི་རྣམ་པར་སྨིན་པ་དང་
མཐུན་པར་འཆི་བ་ལ་ཉེ་བ་ན་ཐོག་མར་རླུང་མ་རུངས་པ་ཡུལ་ཁམས་ཀྱི་གནས་དག་གཤིག་ཅིང་ལྡང་བ་མཐོང་ཞིང་འདི་ལ་ཤི་འཕོས་པའི་རྣམ་ཤེས་རླུང་གིས་ནམ་མཁའ་ལ་

66-1-545a

ཁྱེར་ནས་རྗེས་སུ་མཐུན་པར་བབས་ནས་རླུང་གི་མཐུས་མནར་མེད་དུ་ལྷུང་སྟེ་མཚན་མ་གཉིས་སྣང་བར་འགྱུར་རོ། །དང་པོ་རིག་པ་ཤིན་ཏུ་འཁྱམས་
ནས་མ་བཟོད་དེ་མི་དལ་བར་བྲོས་ཤིང་བྱོལ་བར་བྱེད་དོ༑ ༑གཉིས་པ་རིག་པ་མི་འཁྱམས་པར་སྡུག་བསྔལ་དྲག་པོ་ཚོར་ཞིང་ཤིན་ཏུ་ཚ་བར་བསྲེག་པ་དང་འཚེད་པའི་ཟུག་རྡུ་བཟོད་
མི་ནུས་པར་འགྱུར་རོ། །དེའི་ཕྱིར་ཕྱིན་ཅི་ལོག་གིས་སེམས་པ་བཅིངས་ན་གནས་གཞིར་འགྱུར་རོ། །མཐོང་བ་བཅིངས་ན་དབང་པོར་འགྱུར་རོ། །མཉན་པ་བཅིངས་ན་འཚིར་
བའི་རྡོ་ཆེན་པོ་དང་འཁྱགས་པ་དང་བ་མོ་དང་རྡུལ་དང་ན་བུན་དུ་འགྱུར་རོ། །དབུགས་བཅིངས་ན་མེའི་ཤིང་རྟ་དང་མེའི་སྒྲོམ་དུ་འགྱུར་རོ། །རོ་བཅིངས་ན་དུ་འབོད་ཆེན་པོས་སྨྲེ་
སྔགས་འདོན་ནོ། །རེག་པ་བཅིངས་ན་ལུས་ཆེ་ཆུང་དུ་འགྱུར་ཞིང་ཉིན་གཅིག་ལ་ཁྲི་ཕྲག་ཙམ་གྱི་སྐྱེ་འཆི་དང་གན་བུབ་བྱེད་པར་འགྱུར་རོ། །ཀུན་དགའ་བོ། འདི་ན་དམྱལ་
བའི་རྒྱུ་བཅུ་དང་སྡིག་པའི་འབྲས་བུ་རྣམ་པ་དྲུག་ཅེས་བྱའོ། །འདི་དག་སེམས་ཅན་རྣམས་ཀྱི་མ་རིག་པ་འཁྲུལ་པས་བྱས་པ་ཡིན་ནོ། །གལ་ཏེ་སེམས་ཅན་རྣམས་ཀྱིས་
སྡིག་པའི་ལས་རྫོགས་པར་བྱས་ན་མནར་མེད་དུ་སྐྱེས་ནས་སྡུག་བསྔལ་དཔག་ཏུ་མེད་པ་མྱོང་ཞིང་བསྐལ་པ་གྲངས་མེད་པ་འདའ་བར་བྱེད་དོ། །དབང་པོ་དྲུག་པོ་རང་གིས་བྱེད་

66-1-545b

པ་དང་དེས་བྱས་པ་ནི། ཡུལ་དང་དབང་པོ་དང་བཅས་ན་མི་འདི་མནར་མེད་པའི་དམྱལ་བ་བརྒྱད་དུ་སྐྱེ་བར་འགྱུར་རོ། །ལུས་ངག་ཡིད་གསུམ་གྱིས་སྲོག་གཅོད་པ་དང་མ་བྱིན་པར་ལེན་
པ་དང་ལོག་པར་གཡེམ་པ་སྤྱད་ན། མི་འདི་དམྱལ་བ་བཅོ་བརྒྱད་དུ་སྐྱེ་བར་འགྱུར་རོ། །སྡིག་པ་རྣམ་པ་གསུམ་པོ་ཅིག་ཅར་དུ་མི་བྱེད་པར་འདི་ལས་ཡང་ན་སྲོག་གཅོད་པ་སྣ་གཅིག་
གམ་མ་བྱིན་པར་ལེན་པ་སྣ་གཅིག་བྱེད་ན། མི་འདི་དམྱལ་བ་སུམ་ཅུ་རྩ་དྲུག་ཏུ་སྐྱེ་བར་འགྱུར་རོ། །མཐོང་བྱེད་དང་མཐོང་བྱའི་སྡིག་པ་སྒོ་གཅིག་གིས་བྱེད་པ་དང་ཡང་ན་སྡིག་པ་སྣ་
གཅིག་བྱེད་ན། མི་འདི་དམྱལ་བ་བརྒྱ་རྩ་བརྒྱད་དུ་སྐྱེ་བར་འགྱུར་རོ། །དེའི་ཕྱིར་སེམས་ཅན་རྣམས་ལས་སོ་སོར་བྱས་ཤིང་སོ་སོར་བསགས་ནས་འཇིག་རྟེན་སྤྱི་མཐུན་གྱི་གནས་སུ་
འཇུག་གོ །ཐམས་ཅད་འཁྲུལ་པའི་སེམས་ལས་བྱུང་བ་ཡིན་ཞིང་གདོད་མ་ནས་ཡོད་པ་མ་ཡིན་ནོ། །ཀུན་དགའ་བོ། སེམས་ཅན་འདི་དག་སོ་ཐར་གྱི་ཚུལ་ཁྲིམས་མ་ཉམས་པ་
དང༌། བྱང་ཆུབ་སེམས་དཔའི་ཚུལ་ཁྲིམས་མ་ཉམས་པ་དང༌། མྱ་ངན་ལས་འདས་པ་ལ་སྐུར་པ་མ་བཏབ་པ་མ་གཏོགས་ལས་ཕྲ་མོ་སྣ་ཚོགས་པའི་འབྲས་བུ་ལ་བསྐལ་པ་མང་
པོར་བསྲེགས་པའི་འོག་ཏུ་སྡིག་པའི་ལས་ཀྱི་ལྷག་མ་ཟད་ནས་འདྲེ་སྣ་ཚོགས་སུ་སྐྱེ་བར་འགྱུར་རོ། །རྩ་བའི་རྒྱུ་དངོས་པོ་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་

66-1-546a

དངོས་པོ་དང་འཕྲད་ནས་གཟུགས་སུ་གྱུར་པ་རྣམས་ལ་མི་སྡུག་པའི་འདྲེ་ཞེས་བྱའོ། །གཟུགས་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་
ཟད་ནས་རླུང་དང་འཕྲད་ནས་གཟུགས་སུ་གྱུར་པ་རྣམས་ལ་ཐན་པ་གཏོང་བའི་འདྲེ་ཞེས་བྱའོ། །གཡོ་སྒྱུ་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་སྲོག་ཆགས་
དང་འཕྲད་ནས་གཟུགས་སུ་གྱུར་པ་རྣམས་ལ་རྨོངས་བྱེད་ཀྱི་འདྲེ་ཞེས་བྱའོ། །ཞེ་སྡང་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་སྲིན་བུ་དང་འཕྲད་ནས་གཟུགས་
སུ་གྱུར་པ་རྣམས་ལ་སྲོག་ཆགས་གདུག་པའི་འདྲེ་ཞེས་བྱའོ། །འཁོན་འཛིན་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་སྟོབས་ཉམས་པ་དང་འཕྲད་ནས་
གཟུགས་སུ་གྱུར་པ་རྣམས་ལ་རིམས་གཏོང་བའི་འདྲེ་ཞེས་བྱའོ། །ང་རྒྱལ་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཚེ་བ་ཟད་ནས་རླངས་པ་དང་འཕྲད་ནས་གཟུགས་སུ་
གྱུར་པ་རྣམས་ལ་ཡི་དགས་ཀྱི་འདྲེ་ཞེས་བྱའོ། །བསྙོན་གཏོང་བ་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་མུན་པ་དང་འཕྲད་ནས་གཟུགས་སུ་གྱུར་པ་རྣམས་
ལ་གྲིབ་གནོན་གྱི་འདྲེ་ཞེས་བྱའོ། །ལྟ་བ་ལོག་བ་ལ་ཞེན་བས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་གདོན་དང་འཕྲད་ནས་གཟུགས་སུ་གྱུར་པ་རྣམས་ལ་ཐེའུ་རང་གི་

66-1-546b

འདྲེ་ཞེས་བྱའོ། །དམོད་པ་ལ་ཞེན་པས་སྐྱེ་བོ་འདི་སྡིག་པའི་འབྲས་བུ་ཆེ་བ་ཟད་ནས་སྣང་བ་དང་འཕྲད་ནས་གཟུགས་སུ་གྱུར་པ་རྣམས་ལ་ཕོ་ཉའི་འདྲེ་ཞེས་བྱའོ། །རྩུབ་སྤྱོད་ལ་ཞེན་པས་སྐྱེ་
བོ་འདི་སྨིག་པའི་འབྲས་བུ་ཆེ་བ་ཟད་ནས་མི་དང་འཕྲད་ནས་གཟུགས་སུ་གྱུར་པ་རྣམས་ལ་ཁོག་ཏུ་བརླམས་པའི་འདྲེ་ཞེས་བྱའོ། །ཀུན་དགའ་བོ། སྐྱེ་བོ་འདི་དག་ཐམས་ཅད་སེམས་
རྐྱང་པས་འོག་ཏུ་ལྷུང་ནས་རྣམ་སྨིན་གྱི་མེས་བསྲེགས་པའི་རྗེས་སུ་སྟེང་དུ་འོངས་ནས་འདྲེ་རུ་གྱུར་ཏོ། །འདི་དག་ཐམས་ཅད་འཁྲུལ་པས་བསམ་པའི་རྐྱེན་ལས་བྱུང་བའི་འབྲས་བུའོ། །
གལ་ཏེ་བྱང་ཆུབ་ཐོབ་ན་གསལ་རིག་རྨད་དུ་བྱུང་བར་གྱུར་ནས་འདི་དག་ཅི་ཡང་མེད་དོ། །ཡང་ཀུན་དགའ་བོ། འདྲེའི་ལུས་ཀྱི་སྡིག་པའི་འབྲས་བུ་ཟད་ནས་སེམས་པ་དང་བསམ་པ་
ཐམས་ཅད་སྟོང་ཞིང་འཇིག་རྟེན་དུ་སྔོན་དུ་ལོན་ཆགས་པ་དང་ཤ་འཁོན་ཅན་དང་འཕྲད་ནས་གདོད་དུད་འགྲོར་གྱུར་ནས་བུ་ལོན་རྙིང་པ་འཇལ་ལོ། །དངོས་པོ་ལས་བྱུང་བའི་མི་སྡུག་པའི་
འདྲེ་དངོས་པོའི་གཟུགས་དོར་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་སྲིན་བྱའི་རིགས་སུ་འགྱུར་རོ། །རླུང་ལས་བྱུང་བའི་ཐན་པ་གཏོང་བའི་འདྲེ་རླུང་གི་
གཟུགས་དོར་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་ལྟས་ངན་གཏོང་བའི་སྲོག་ཆགས་ཀྱི་རིགས་སུ་འགྱུར་རོ། །སྲོག་ཆགས་ཀྱི་འདྲེ་སྲོག་ཆགས་ཀྱི་གཟུགས་

66-1-547a

དོར་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེན་ཕལ་ཆེར་ཝའི་རིགས་སུ་འགྱུར་རོ། །སྲོག་ཆགས་གདུག་པའི་འདྲེ་སྲིན་བུ་གདུག་པའི་གཟུགས་
དོར་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་གདུག་ཅན་གྱི་རིགས་སུ་འགྱུར་རོ། །སྟོབས་ཉམས་པའི་རིམས་ནད་གཏོང་བའི་འདྲེ་ཤིན་ཏུ་རྒུད་ཅིང་ལས་
ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་ཕོ་བའི་སྲིན་བུའི་རིགས་སུ་འགྱུར་རོ། །རླངས་པ་མྱོང་བའི་འདྲེ་རླངས་པ་ཡལ་ཞིང་ལས་ཀྱི་འབྲས་བུ་དེ་ཟད་ནས་མིའི་
འཇིག་རྟེན་དུ་སྐྱེ་ན་ཕལ་ཆེར་གཅན་གཟན་གྱི་རིགས་སུ་འགྱུར་རོ། །གྲིབ་གནོན་གྱི་འདྲེ་མུན་པ་ཡལ་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེན་ཕལ་ཆེར་སྲིན་བྱ་ཁྲ་
བོའི་རིགས་སུ་འགྱུར་རོ། །འདྲིས་པའི་འདྲེ་འདྲིས་པ་དང་བྲལ་ཞིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་དུས་ཀྱི་འདབ་ཆགས་ཀྱི་རིགས་སུ་འགྱུར་རོ། །ཕོ་ཉའི་འདྲེ་སྣང་
བ་མེད་ཅིང་ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་སྲོག་ཆགས་དགེ་བའི་མཚན་མ་ཅན་གྱི་རིགས་སུ་འགྱུར་རོ། །ཁོག་ཏུ་བརླམས་པའི་འདྲེ་མི་དེ་ཤི་ཞིང་
ལས་ཀྱི་འབྲས་བུ་དེ་ཟད་ནས་མིའི་འཇིག་རྟེན་དུ་སྐྱེ་ན་ཕལ་ཆེར་ཁྱིམ་དུ་གསོ་བའི་སྲོག་ཆགས་ཀྱི་རིགས་སུ་འགྱུར་རོ། །ཀུན་དགའ་བོ། འདི་དག་ལ་སོགས་པ་རྣམས་སྡིག་པའི་

66-1-547b

མེ་གཞི་ལ་ནས་ལེ་ལན་རྙིང་པའི་ལྷག་མ་ལས་དུད་འགྲོར་སྐྱེའོ། །འདི་དག་རང་གི་འཁྲུལ་པའི་རྐྱེན་ལས་བྱུང་བ་ཡིན་ནོ། །གལ་ཏེ་བྱང་ཆུབ་ཐོབ་ན་རྫུན་པའི་འབྲེལ་པ་གཏན་ནས་མེད་
དོ༑ ༑ངེས་པར་ཁྱོད་ཀྱིས་སྨྲས་པའི་དགེ་སློང་མ་པདྨའི་དྲི་ལྡན་དང་རྒྱལ་པོ་འཕགས་སྐྱེས་པོ་དང་དགེ་སློང་ལེགས་པའི་སྐར་མ་དང་འདྲའོ། །མི་དགེ་བའི་ལས་འདི་དག་རང་གིས་
བྱས་པ་ཡིན་གྱི་ནམ་མཁའ་ལས་བབས་པ་ཡང་མ་ཡིན། ས་ལས་བྱུང་བ་ཡང་མ་ཡིན། གཞན་གྱིས་བྱིན་པ་ཡང་མ་ཡིན། རང་གི་འཁྲུལ་པའི་སེམས་ཀྱིས་བསགས་པའི་
ལས་ཀྱི་འབྲས་བུ་ཉིད་ཀྱིས་མྱོང་བར་འགྱུར་རོ། །བྱང་ཆུབ་ཀྱི་སེམས་ལ་སྟོང་ཞིང་རྫུན་པ་འདུ་ཤེས་པའི་སྒོ་ནས་བཟུང་ནས་གྲུབ་པ་ཡིན་ནོ། །དེ་ནས་ཡང་ཀུན་དགའ་བོ། དུད་འགྲོ་
འདི་དག་ལུས་ཀྱིས་ལེ་ལན་རྙིང་པ་འཇལ་བ་ཆ་གལ་ཏེ་ལེ་ལན་གྱི་ཚད་ལས་ལྷག་པར་སྤྱད་ན་སེམས་ཅན་འདི་དག་སླར་ཡང་མིར་སྐྱེས་ནས་ལྷག་པར་སྤྱད་པའི་ལེ་ལན་བདལ་
བར་བྱེད་དོ། །གལ་ཏེ་དེ་སྟོབས་དང་བསོད་ནམས་དང་ལྡན་ན་མིའི་ལུས་མ་སྤངས་པར་ལེ་ལན་འཇལ་བར་བྱེད་དོ། །གལ་ཏེ་དེ་བསོད་ནམས་ངར་མི་ལྡན་ན་དུད་འགྲོར་སྐྱེས་ནས་
དེས་ལྷག་པར་སྤྱད་པའི་ལེ་ལན་འཇལ་ལོ། །ཀུན་དགའ་བོ། ཁྱོད་ཀྱིས་ཤེས་པར་བྱ་རིགས་སོ། །གལ་ཏེ་ཡོ་བྱད་ལོངས་སྤྱད་པ་དང༌། ཡང་ན་དེའི་ཞོ་ཤ་ལ་ལོངས་སྤྱད་ན་འཇལ་ཏེ་

66-1-548a

འབྲས་བུ་རྫོགས་ན་དེར་ཟད་དོ། །གལ་ཏེ་བར་སྐབས་དེར་དེའི་སྲོག་གཅོད་པའམ་ཤ་ཟ་ན་དེ་ནས་བསྐལ་པ་རྡུལ་སྙེད་གཅིག་གིས་གཅིག་ཟ་ཞིང་ཕན་ཚུན་
གསོད་རེས་ཀྱིས་འཁོར་ལོ་འཁོར་བ་ལྟར་སྟེང་འོག་ཏུ་འཕོ་བཞིན་པར་སྡོད་པའི་སྐབས་མེད་དོ། །འདི་ལ་སྙོམས་པར་འཇུག་པའི་ཏིང་ངེ་འཛིན་མེད་པ་དང་ཡང་སངས་རྒྱས་འཇིག་
རྟེན་དུ་མ་བྱོན་ན་དེའི་རྒྱུན་ལྡོག་པར་མི་ནུས་སོ། །ཁྱོད་ཀྱིས་ཤེས་པར་བྱ་རིགས་སོ། །སྲིན་བྱའི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་གདོལ་པའི་རིགས་སུ་འགྱུར་
རོ༑ ༑ལྟས་ངན་པ་གཏོང་བའི་སྲོག་ཆགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ཕྱིན་ཅི་ལོག་གི་སྤྱོད་པ་ཅན་དུ་འགྱུར་རོ། །ཝའི་རིགས་དེ་དག་ལེ་ལན་རྫོགས་ནས་སླར་
ཡང་མིར་སྐྱེ་ན་ནུས་པ་ཞན་པའི་རིགས་སུ་འགྱུར་རོ། །གདུག་པ་ཅན་གྱི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་གཏུམ་པོའི་རིགས་སུ་འགྱུར་རོ། །ཕོ་བའི་སྲིན་བུའི་
རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ཕོངས་ཤིང་རྒུད་པའི་རིགས་སུ་འགྱུར་རོ། །གཅན་གཟན་གྱི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ཉམས་
སྟོབས་ཆུང་བའི་རིགས་སུ་འགྱུར་རོ། །སྲིན་བྱ་ཁྲ་བོའི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ངལ་དུབ་ཅན་གྱི་རིགས་སུ་འགྱུར་རོ། །དུས་ཀྱི་འདབ་ཆགས་ཀྱི་རིགས་

66-1-548b

དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ཤེས་རབ་ཅན་གྱི་རིགས་སུ་འགྱུར་རོ། །དགེ་བའི་མཚན་མ་ཅན་གྱི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་མཛངས་པའི་
རིགས་སུ་འགྱུར་རོ། །ཁྱིམ་དུ་གསོ་བའི་རིགས་དེ་དག་ལེ་ལན་རྫོགས་ནས་སླར་ཡང་མིར་སྐྱེ་ན་ཤེས་ལྡན་གྱི་རིགས་སུ་འགྱུར་རོ། །ཀུན་དགའ་བོ། འདི་དག་ལེ་ལན་རྙིང་པ་རྫོགས་ནས་
སླར་ཡང་མིར་སྐྱེ་བ་ཡིན་ནོ། །འདི་དག་ཐམས་ཅད་ཐོག་མ་མེད་པ་ནས་བསགས་པའི་ལས་ཀྱི་འབྲས་བུས་འཁོར་བཞིན་དུ་ཕན་ཚུན་དུ་སྐྱེ་བ་དང་གསོད་པ་ལས་བྱུང་བ་ཡིན་ནོ། །དེ་
བཞིན་གཤེགས་པ་དང་མ་འཕྲད་ཅིང་དམ་པའི་ཆོས་མ་ཐོས་ན་ཉོན་མོངས་པའི་དབང་གིས་འཁོར་བར་འཁོར་བ་ནི། ཆོས་ཉིད་དོ། །ཀྱེ་མ་སྐྱེ་བོ་འདི་དག་ཉམ་ཐག་པ་བརྩེ་བའི་ཡུལ་
ཞེས་བྱའོ། །ཀུན་དགའ་བོ། ཡང་མིར་སྐྱེས་ཤིང་ཡང་དག་པའི་རིགས་པའི་སྒོ་ནས་ཏིང་ངེ་འཛིན་ཚུལ་བཞིན་སྒོམ་པ་མ་ཡིན་པར་ཡང་དག་པ་མ་ཡིན་པའི་སེམས་ཀྱིས་ཚུལ་
གཞན་དུ་སྒོམས་པས་ལུས་སྲ་བ་ཐོབ་ནས་རི་དང་ནགས་ཚལ་སྐྱེ་བོའི་རྒྱུན་ལུགས་མེད་པ་རྣམས་སུ་རྣམ་པར་རོལ་ཞིང་རྒྱུ་བའི་དྲང་སྲོང་གི་རིགས་བཅུ་ཡོད་དོ། །ཀུན་དགའ་བོ། སེམས་
ཅན་དེ་དག་སེམས་རྩེ་གཅིག་པས་སྨན་གྱི་རིལ་བུ་རྒྱུན་མི་འཆད་པར་འཐུང་སྟེ་ནུས་པ་རྫོགས་པ་ན་འདི་སལ་རྒྱུ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་རྩྭ་དང་ཤིང་གི་རྩི་

66-1-549a

རྒྱུན་མི་འཆད་པར་ཟོས་པས་སྨན་གྱི་ནུས་པ་རྫོགས་པ་ན་འདི་ལ་འཕུར་འགྲོའི་དྲང་སྲོང་ཞེས་བྱའོ། །སེམས་རྩེ་གཅིག་པས་གསེར་གྱི་རྡོ་ལ་བརྟེན་པའི་
གསེར་འགྱུར་ལ་རྒྱུན་མི་འཆད་པར་སྦྱངས་པས་ནུས་པ་རྫོགས་པ་ན་འདི་ལ་རྣམ་པར་རོལ་ཞིང་རྒྱུ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་བརྟན་གཡོའི་ཚུལ་རྒྱུན་མི་
འཆད་པར་བསྒོམས་པས་དབུགས་དང་ཟུངས་ཀྱི་ནུས་པ་རྫོགས་པ་ན་མཁའ་ལ་རྒྱུ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་མཆིལ་མའི་བཅུད་ཀྱིས་རྒྱུན་མི་འཆད་པར་
གསོས་པས་ནུས་པ་རྫོགས་པ་ན་འདི་ལ་ལྷ་ཡུལ་དུ་འགྲོ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་གཟུགས་ཀྱི་དྭངས་མ་རྒྱུན་མི་འཆད་པར་རྡུབ་པས་ནུས་པ་རྫོགས་པ་
ན་འདི་ལ་རྫུ་འཕྲུལ་གྱིས་འགྲོ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་གཟུངས་སྡགས་ཀྱི་དགོས་པ་རྒྱུན་མི་འཆད་པར་བསྒོམས་པས་སྒྱུ་མའི་རིག་སྔགས་ཀྱི་ནུས་པ་རྫོགས་
པ་ན་འདི་ལ་དངོས་གྲུབ་ཀྱིས་འགྲོ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་སེམས་པ་དང་དྲན་པ་རྒྱུན་མི་འཆད་པར་བསྒོམས་པས་སེམས་པ་དང་དྲན་པའི་ནུས་པ་རྫོགས་
པ་ན་འདི་ལ་སྣང་བས་འགྲོ་བའི་དྲང་སྲོང་ཞེས་བྱའོ། །སེམས་རྩེ་གཅིག་པས་མཉམ་པར་སྦྱོར་བ་རྒྱུན་མི་འཆད་པར་བསྐུལ་བའི་ནུས་པ་རྫོགས་པ་ན་འདི་ལ་བཅུད་ཀྱིས་འགྲོ་བའི་དྲང་

66-1-549b

སྲོང་ཞེས་བྱའོ། །སེམས་རྩེ་གཅིག་པས་སྤྲུལ་པ་རྒྱུན་མི་འཆད་པར་སྤྲུལ་པས་ཚོར་བའི་ནུས་པ་རྫོགས་པ་ན་འདི་ལ་ཁྱད་པར་དུ་འགྲོ་བའི་དྲང་སྲོང་ཞེས་བྱའོ། །ཀུན་དགའ་བོ། འདི་དག་
ལ་སོགས་པ་ཐམས་ཅད་མིའི་ནང་ནས་སེམས་སྦྱངས་པ་དག་ཡིན་ཡང་ཡང་དག་པའི་གསལ་རིག་ལ་མ་སྦྱངས་པར་དེ་ལས་གཞན་རིང་དུ་འཚོ་བའི་དངོས་གྲུབ་ཐོབ་ནས་ཚེ་ལོ་སྟོང་
དང་༑ ཁྲི་ཐུབ་ཅིང་རི་ཕུག་ཟབ་མོ་དང༌། རྒྱ་མཚོ་ཆེན་པོའི་དོགས་སུ་གནས་ཤིང་སྐྱེ་བོས་དབེན་པར་གྱུར་ཀྱང་འདི་དག་འཇིག་རྟེན་གྱི་འཁྲུལ་པའི་སེམས་ཀྱིས་རེས་མོས་སུ་འགྱུར་ཞིང་
འཕོ་བར་བྱེད་དོ། །ཡང་དག་པའི་ཏིང་ངེ་འཛིན་མ་སྦྱངས་ཤིང་ལས་དེའི་འབྲས་བུ་ཟད་ནས་ཕྱིར་ལོག་སྟེ་སྐྱེ་གནས་ཐམས་ཅད་དུ་འགྲོའོ། །ཀུན་དགའ་བོ། འཇིག་རྟེན་གྱི་སེམས་ཅན་
རྣམས་རྟག་པའི་གནས་མི་ཚོལ་བར་བུད་མེད་དང་མཛའ་བཤེས་སྤོང་མ་ནུས་པར་ཕྱིན་ཅི་ལོག་གི་འདོད་ཆགས་ཀྱི་རྗེས་སུ་མི་འབྲང་བ་དང༌། སེམས་རྣམ་པར་དག་ཅིང་གསལ་བ་
བསྐྱེད་པ་དག་ཚེ་འཕོས་པའི་འོག་ཏུ་ཉི་ཟླའི་གནས་དང་མཉམ་པའི་ལྷར་འགྱུར་ཏེ། འདི་ལྟ་བུའི་སྡེ་ལ་རྒྱལ་ཆེན་བཞིའི་ལྷ་ཞེས་བྱའོ། །རང་གི་བུད་མེད་ལ་ཆགས་པ་སྲབ་པར་གྱུར་ཅིང་
ཀུན་སྤྱོད་གཙང་བར་གནས་ཀྱང་སེམས་ཚུལ་གཅིག་ཏུ་གནས་མི་ནུས་པ་དག་ཚེ་འཕོས་པའི་འོག་ཏུ་ཉི་ཟླའི་འོད་ལས་འདས་ནས་ས་དང་འབྲེལ་བའི་འཇིག་རྟེན་གྱི་རྩེ་མོར་གནས་ཏེ་།

66-1-550a

འདི་ལྟ་བུའི་སྡེ་ལ་སུམ་ཅུ་རྩ་གསུམ་པའི་ལྷ་ཞེས་བྱའོ། །འདོད་པའི་ཡུལ་དང་འཕྲད་ན་འཕྲལ་དུ་འཇུག་ཀྱང་དེ་ལས་འདས་ན་དྲན་བཞིན་དུ་མི་གནས་ལ་
མིའི་འཇིག་རྟེན་ལ་འདོད་པའི་རྣམ་རྟོག་རྒྱུ་བ་ཉུང་ཞིང་མི་རྒྱུ་བ་མང་བ་དག་ཚེ་འཕོས་པའི་འོག་ཏུ་ནམ་མཁའ་ལ་རང་གི་འོད་ཀྱིས་བདེ་བར་གནས་ཤིང་ཉི་ཟླའི་འོད་འཕོག་པར་མི་
འགྱུར་ལ་འདི་དག་རང་རང་གི་འོད་དང་ལྡན་ཏེ། འདི་ལྟ་བུའི་སྡེ་ལ་འཐབ་བྲལ་གྱི་ལྷ་ཞེས་བྱའོ། །དུས་རྒྱུན་དུ་གཙང་བར་གནས་ཤིང་ཡུལ་ལ་རེག་པ་ན་ཆགས་པ་སྤོང་མི་ནུས་
པ་དག་ཚེ་འཕོས་པའི་འོག་ཏུ་ཟབ་ཅིང་རྨད་དུ་བྱུང་བའི་གནས་སུ་འཕགས་ནས་འོག་གི་མི་དང་ལྷའི་གནས་ལས་རིང་དུ་འདས་ཤིང་འཇིག་རྟེན་འཇིག་པའི་བསྐལ་པ་གསུམ་
བྱུང་ཡང་དེའི་གནོད་པ་མི་འབྱུང་སྟེ་འདི་ལྟ་བུའི་སྡེ་ལ་དགའ་ལྡན་གྱི་ལྷ་ཞེས་བྱའོ། །གཞི་ནས་འདོད་པའི་སེམས་མེད་ཅིང་གཞན་དང་འབྲེལ་ནས་ཉེ་བར་སྤྱད་ཀྱང་སྤྲ་
ཚིལ་གྱི་རོ་མྱོང་བ་ལྟར་གྱུར་པ་དག་ཚེ་འཕོས་པའི་འོག་ཏུ་སྤྲུལ་པའི་གནས་ལས་འདས་ཤིང་སྐྱེ་སྟེ་འདི་ལྟ་བུའི་སྡེ་ལ་འཕྲུལ་དགའི་ལྷ་ཞེས་བྱའོ། །འཇིག་རྟེན་གྱི་འདོད་པའི་
སེམས་མེད་ཅིང་འཇིག་རྟེན་དང་མཐུན་པར་སྤྱོད་ཀྱང་དེ་ལ་མི་རྟོག་པར་གནས་པ་དག་ཚེ་འཕོས་པའི་འོག་ཏུ་སྤྲུལ་པ་དང་སྤྲུལ་བ་མེད་པའི་གནས་ཐམས་ཅད་ལས་འདས་པ་

66-1-550b

སྟེ༑ འདི་ལྟ་བུའི་སྡེ་ལ་གཞན་འཕྲུལ་དབང་བྱེད་ཀྱི་ལྷ་ཞེས་བྱའོ། །ཀུན་དགའ་བོ། ལྷ་དྲུག་པོ་འདི་དག་ལུས་འདོད་པའི་གཡེ་བ་དང་བྲལ་ཡང་སེམས་དེ་དང་འབྲེལ་བ་ཡིན་ནོ། །
འདི་མན་ཆད་ལ་འདོད་པའི་འཇིག་རྟེན་གྱི་ཁམས་ཞེས་བྱའོ། །དེ་བཞིན་གཤེགས་པའི་གསང་བ་བསྒྲུབ་པའི་དོན་མངོན་པར་ཐོབ་པའི་རྒྱུ། བྱང་ཆུབ་སེམས་དཔའ་
ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་དགུ་པ། ཀུན་དགའ་བོ། འཇིག་རྟེན་གྱི་ལམ་
སྒོམ་པ་པོ་དག་ཏིང་ངེ་འཛིན་ལ་སྙོམས་པར་འཇུག་པའི་ཚུལ་མི་སྒོམ་ན། ཤེས་རབ་འཐོབ་པར་མི་འགྱུར་རོ། །དེ་ལྟ་ནའང་ལུས་ཀྱི་ཚུལ་བསྡམས་ནས་འདོད་ཆགས་ཀྱི་ཆོས་
མི་སྤྱོད་ཅིང་འགྲོ་འདུག་ཀྱང་མི་དྲན་པས་འདོད་པའི་རྣམ་རྟོག་མི་སྐྱེའོ། །འདོད་ཁམས་སུ་མི་ཆགས་པས་སྐྱེ་བོ་འདི་དག་བསམ་པ་བཞིན་དུ་ཚངས་རིས་སུ་སྐྱེ་སྟེ། འདི་ལྟ་བུའི་
སྡེ་ལ་ཚངས་རིས་ཀྱི་ལྷ་ཞེས་བྱའོ། །འདོད་ཆགས་ཀྱི་བག་ཆགས་ཟད་ཅིང་འདོད་ཆགས་དང་བྲལ་བའི་སེམས་མངོན་དུ་གྱུར་ནས་ཚུལ་ཁྲིམས་ཐམས་ཅད་ལ་འདོད་ཅིང་
དགའ་བས་རྗེས་སུ་མཐུན་པས་སྐྱེ་བོ་འདི་དག་དུས་སུ་ཚངས་པའི་དཔལ་ལ་སྤྱོད་དེ་འདི་ལྟ་བུའི་སྡེ་ལ་ཚངས་པ་མདུན་ན་འདོན་གྱི་ལྷ་ཞེས་བྱའོ། །ལུས་སེམས་ཀྱི་བརྟུལ་

66-1-551a

ཞུགས་རྫོགས་ཤིང་རྨད་དུ་བྱུང་ལ་ཚུལ་ཁྲིམས་རྣམ་པར་དག་པའི་སྟེང་དུ་གསལ་རིག་དང་ལྡན་ན་སྐྱེ་བོ་དེ་དག་དུས་སུ་ཚངས་རིས་སྤྱིའི་རྒྱལ་པོར་གྱུར་ཏེ།
འདི་ལྟ་བུའི་སྡེ་ལ་ཚངས་ཆེན་གྱི་ལྷ་ཞེས་བྱའོ། །ཀུན་དགའ་བོ། མཆོག་གི་གནས་འདི་གསུམ་སྡུག་བསྔལ་ཐམས་ཅད་ཀྱིས་མནར་བར་མི་འགྱུར་རོ། །ཡང་དག་པར་སྒོམ་པའི་
ཏིང་ངེ་འཛིན་མ་ཡིན་ཀྱང་སེམས་རྣམ་པར་དག་པ་ལས་ཟག་པ་ཐམས་ཅད་མི་གཡོ་བའི་ཕྱིར་འདི་དག་ལ་བསམ་གཏན་དང་པོ་ཞེས་བྱའོ། །ཀུན་དགའ་བོ། དེའི་རྟིང་མ་ཚངས་
རིས་ཀྱི་ལྷ་རྣམས་ལ་དབང་བྱེད་པའི་ཚངས་པའི་སྤྱོད་པ་རྫོགས་ཤིང་སེམས་གསལ་ལ་མི་གཡོ་བ་རྣམ་པར་དག་པ་ལས་འོད་འབྱུང་སྟེ། འདི་ལྟ་བུའི་སྡེ་ལ་འོད་ཆུང་གི་ལྷ་ཞེས་
བྱའོ། །འོད་ཟེར་ཕན་ཚུན་འབྲེལ་ནས་འཛད་མེད་དུ་སྤྲོ་ཞིང་ཕྱོགས་བཅུའི་འཇིག་རྟེན་གསལ་བར་བྱས་ཏེ་ཐམས་ཅད་བཻ་ཌཱུཪྱ་ལྟར་གྱུར་ཏེ། འདི་ལྟ་བུའི་སྡེ་ལ་ཚད་མེད་འོད་ཀྱི་ལྷ་
ཞེས་བྱའོ། །འོད་ཟེར་ཁྱབ་པར་སྤྲོས་ནས་བསྟན་པའི་ཚུལ་རྫོགས་པར་བསྒྲུབས་ཏེ་རྣམ་པར་དག་པའི་བསླབ་པ་བསྒྲགས་ཤིང་སྤྱོད་ཚུལ་དེ་ཟད་པ་མེད་དེ། འདི་ལྟ་བུའི་སྡེ་ལ་འོད་
གསལ་གྱི་ལྷ་ཞེས་བྱའོ། །ཀུན་དགའ་བོ། མཆོག་གི་གནས་འདི་གསུམ་ཡིད་མི་བདེ་བ་ཐམས་ཅད་ཀྱིས་མནར་བར་མི་འགྱུར་རོ། །ཡང་དག་པར་སྒོམ་པའི་ཏིང་ངེ་འཛིན་མ་ཡིན་ཀྱང་

66-1-551b

སེམས་རྣམ་པར་དག་པ་ལས་ཟག་པ་ཆེན་པོ་ལན་གཅིག་བཅོམ་པའི་ཕྱིར་འདི་ལྟ་བུའི་སྡེ་ལ་བསམ་གཏན་གཉིས་པ་ཞེས་བྱའོ། །ཀུན་དགའ་བོ། འདི་ལྟ་བུའི་ལྷ་རྣམས་རྫོགས་པའི་འོད་ཟེར་
གསལ་བར་གྲུབ་ནས་གསལ་ཞིང་རྨད་དུ་བྱུང་བ་རྒྱས་པར་རྨད་དུ་བྱུང་བ་མངོན་དུ་གྱུར་ནས་སྤྱོད་པ་མཆོག་རྫོགས་པར་བྱུང་ཞིང་འགོག་པའི་བདེ་བ་ལ་རེག་སྟེ། འདི་ལྟ་བུའི་སྡེ་ལ་དགེ་ཆུང་
གི་ལྷ་ཞེས་བྱའོ། །རྣམ་པར་དག་པའི་སྟོང་པ་མངོན་དུ་གྱུར་པས་རྐྱེན་བྱས་ཏེ་མི་ཟད་པར་བྱུང་ཞིང་ལུས་སེམས་ཤིན་སྦྱངས་ཀྱིས་འགོག་པའི་བདེ་བ་འགྲུབ་སྟེ། འདི་ལྟ་བུའི་སྡེ་ལ་ཚད་མེད་
དགེ་བའི་ལྷ་ཞེས་བྱའོ། །འཇིག་རྟེན་དང་ལུས་སེམས་ཡོངས་སུ་རྫོགས་ཤིང་རྣམ་པར་དག་པ་དང་གཙང་མའི་དཔལ་རྫོགས་པར་འགྲུབ་ནས་རྨད་དུ་བྱུང་བའི་རྟེན་མངོན་དུ་གྱུར་ཏེ་འགོག་
པའི་བདེ་བ་ལ་གཞོལ་བ་སྟེ། འདི་ལྟ་བུའི་སྡེ་ལ་དགེ་རྒྱས་ཀྱི་ལྷ་ཞེས་བྱའོ། །ཀུན་དགའ་བོ། མཆོག་གི་གནས་འདི་གསུམ་ལས་སུ་རུང་བ་ཆེས་ཆེར་རྫོགས་པས་ལུས་སེམས་བདེ་ཞིང་
ཡངས་པར་གྱུར་ཏེ་ཚད་མེད་པའི་བདེ་བ་ཐོབ་ཅིང་ཡང་དག་པར་སྒོམ་པའི་ཏིང་ངེ་འཛིན་བདེ་ཞིང་ཡངས་པ་མ་ཐོབ་ཀྱང་སེམས་ཀྱི་བདེ་བ་ཐོབ་པའི་ཕྱིར་འདི་ལ་བསམ་གཏན་གསུམ་པ་
ཞེས་བྱའོ། །ཀུན་དགའ་བོ། ཡང་ལྷ་རྣམས་ལུས་སེམས་མི་གདུང་ཞིང་སྡུག་བསྔལ་གྱི་རྒྱུ་རིང་མོ་ནས་ཟད་ཀྱང་བདེ་བ་ལ་རྟག་པར་གནས་པ་མ་ཡིན། མཐར་ངེས་པར་འཇིག་གོ །ཞེས་

66-1-552a

སྡུག་བསྔལ་དང་བདེ་བའི་སེམས་གཉིས་སྤངས་ནས་རགས་པ་དང་ལྕི་བའི་རྣམ་པ་འགག་ཅིང་བསོད་ནམས་གཙང་མའི་རང་བཞིན་སྐྱེའོ། །འདི་ལྟ་བུའི་
སྡེ་ལ་སྤྲིན་མེད་ཀྱི་ལྷ་ཞེས་བྱའོ། །བཏང་སྙོམས་ཀྱི་སེམས་མཉམ་པ་ཉིད་དུ་གྲུབ་ཅིང་རྨད་དུ་བྱུང་བའི་ཚོར་བ་རྣམ་པར་དག་པ་སྒྲིབ་པ་མེད་པའི་བསོད་ནམས་ལས་ཡིད་དང་རྗེས་
སུ་མཐུན་པ་ཐོབ་ནས་མ་འོངས་པ་ན་ཁྱབ་པར་འགྱུར་རོ། །འདི་ལྟ་བུའི་སྡེ་ལ་བསོད་ནམས་སྐྱེས་ཀྱི་ལྷ་ཞེས་བྱའོ། །ཀུན་དགའ་བོ། ལྷ་འདིའི་ནང་དུ་ལམ་རྣམ་པ་གཉིས་སུ་གྱེས་
པར་འགྱུར་ཏེ་གལ་ཏེ་སྔ་མའི་སེམས་ཀྱི་དཔག་ཏུ་མེད་ཅིང་རྣམ་པར་དག་ལ་འོད་གསལ་བའི་བསོད་ནམས་ཀྱི་དཔལ་གྲུབ་པའི་སྣང་བ་ལས་ཡང་དག་པར་སྒོམ་ཞིང་གནས་པ་
སྟེ༑ འདི་ལྟ་བུའི་སྡེ་ལ་འབྲས་བུ་ཆེ་བའི་ལྷ་ཞེས་བྱའོ། །བཏང་སྙོམས་ཀྱི་སེམས་སྡུག་བསྔལ་དང་བདེ་བ་གཉིས་ཀས་སྐྱོ་སྟེ་བཏང་སྙོམས་ཀྱི་སེམས་ཤིན་ཏུ་སྦྱངས་པ་རྒྱུན་མི་
འཆད་པར་བཏང་སྙོམས་ཀྱི་ལམ་མཐར་གཏུགས་ནས་ལུས་སེམས་ཀྱི་འདུ་ཤེས་ནུབ་ནས་སེམས་ཀྱི་རྟོག་པ་ཐལ་བ་ལྟར་གྱུར་བ་ན་བསྐལ་པ་ལྔ་བརྒྱ་འདའ་བར་འགྱུར་རོ། །
གང་ཟག་དེས་སྐྱེ་ཞིང་འགག་པས་རྒྱུ་བྱས་ནས་སྐྱེ་བ་དང་འགག་པ་མེད་པའི་རང་བཞིན་མངོན་དུ་བྱེད་མི་ནུས་པས་བསྐལ་པའི་ཕྱེད་སྔ་མའི་རིང་ལ་འགག་ཅིང་བསྐལ་པའི་ཕྱེད་

66-1-552b

ཕྱི་མའི་རིང་ལ་སྐྱེའོ། །འདི་ལྟ་བུའི་སྡེ་ལ་འདུ་ཤེས་མེད་པའི་ལྷ་ཞེས་བྱའོ། །ཀུན་དགའ་བོ། མཆོག་གི་གནས་བཞི་པོ་འདི་འཇིག་རྟེན་གྱི་སྡུག་བསྔལ་དང་བདེ་བ་ཐམས་ཅད་ཀྱིས་བསྐྱོད་
པར་མི་ནུས་སོ། །འདུས་མ་བྱས་ཀྱི་མི་གཡོ་བའི་ས་མ་ཡིན་ཀྱང་ཐོབ་པའི་སེམས་ཡོད་ཅིང་སྦྱངས་པའི་མཐུ་ཡོངས་སུ་སྨིན་པས་འདི་ལ་བསམ་གཏན་བཞི་པ་ཞེས་བྱའོ། །ཀུན་དགའ་
བོ༑ འདིའི་ནང་དུ་ཕྱིར་མི་ལྡོག་པའི་ལྷ་ལྔ་ཡོད་དོ། །འོག་གི་འཇིག་རྟེན་དུ་བག་ཆགས་རྣམ་པ་དགུ་དུས་གཅིག་ཏུ་ཐམས་ཅད་སྤངས་ཤིང་སྡུག་བསྔལ་དང་བདེ་བ་ནུབ་ནས་འོག་ཏུ་གནས་པར་
མི་འོས་པས་དེ་ལྟ་བུར་སེམས་ཀྱི་རྟོག་པ་སྤངས་པའི་སྐལ་བ་མཉམ་པ་རྣམས་དང་གནས་གཅིག་ཏུ་གནས་སོ། །ཀུན་དགའ་བོ། སྡུག་བསྔལ་དང་བདེ་བ་ཐམས་ཅད་ཟད་ན་རྩོད་
པའི་སེམས་མི་འབྱུང་ངོ༌། །འདི་ལྟ་བུའི་སྡེ་ལ་མི་ཆེ་བའི་ལྷ་ཞེས་བྱའོ། །འཇོག་པ་དང་སྡུད་པ་རང་དབང་གིས་འགྲོ་ཞིང་སྦྱངས་ཏེ་གཏན་ནས་མ་རྙེད་ན་འདི་ལྟ་བུའི་སྡེ་ལ་མི་གདུང་བའི་ལྷ་
ཞེས་བྱའོ། །ཕྱོགས་བཅུའི་འཇིག་རྟེན་གྱི་ཁམས་སུ་མཐོང་བ་རྨད་དུ་བྱུང་བ་རྣམ་པར་དག་པར་རྫོགས་ཤིང་ཡུལ་གྱི་གཟུགས་དང་སྣ་ཚོགས་པའི་རྡུལ་དང་དྲི་མ་གཏན་ནས་མེད་ན་
འདི་ལྟ་བུའི་སྡེ་ལ་གྱ་ནོམ་སྣང་བའི་ལྷ་ཞེས་བྱའོ། །མཐོང་བ་དམ་པ་མངོན་དུ་གྱུར་ཏེ་སེམས་ཀྱི་དབང་གིས་བརྫུས་ཏེ་སྐྱེ་ན་ཡང་སྒྲིབ་པ་མེད་ན་འདི་ལྟ་བུའི་སྡེ་ལ་ཤིན་ཏུ་མཐོང་བའི་

66-1-553a

ལྷ་ཞེས་བྱའོ། །ཆ་ཕྲ་མེའི་བར་དུ་དཔྱད་ནས་གཟུགས་ཀྱི་རང་བཞིན་གྱི་རང་བཞིན་མཐར་ཐུག་ནས་མུ་མཐའ་མེད་པའི་གནས་ལ་སླེབ་པ་ན་འོག་མིན་
གྱི་ལྷ་ཞེས་བྱའོ། །ཀུན་དགའ་བོ། ཕྱིར་མི་ལྡོག་པའི་ལྷ་འདི་དག་བསམ་གཏན་བཞི་ལ་གནས་པའི་ལྷའི་རྒྱལ་པོ་རྣམ་པ་བཞིས་ཀྱང་ཐོས་ཤིང་དང་པ་ཙམ་ལས་མཐོང་བར་མི་
ནུས་སོ། །དེ་ལྟ་ཡང་འཇིག་རྟེན་དུ་འབྲོག་དགོན་པ་དང་ཐང་དང་རི་བོའི་ཕུག་ཟབ་མོ་ལ་སོགས་པའི་གནས་དག་ཏུ་འཕགས་པ་དགྲ་བཅོམ་པ་གནས་ཀྱང་འཇིག་རྟེན་གྱི་སྐྱེ་བོ་
ཕལ་པ་རྣམས་ཀྱིས་མཐོང་བར་མི་ནུས་སོ། །ཀུན་དགའ་བོ། ལྷ་རིས་བཅོ་བརྒྱད་པོ་འདི་དག་གཅིག་པུ་འདོད་ཆགས་དང་བྲལ་ཡང་གཟུགས་ཀྱི་ཁུར་དང་མ་བྲལ་བས་འདི་
དག་གཟུགས་ཀྱི་ཁམས་ཞེས་བྱའོ། །ཡང་ཀུན་དགའ་བོ། གཟུགས་ཅན་གྱི་མཐར་ཐུག་པའི་གནས་འདིར་ལམ་གཉིས་སུ་གྱེས་པ་ཡོད་དེ། གལ་ཏེ་བཏང་སྙོམས་ཀྱི་སེམས་
ལས་ཡེ་ཤེས་རྒྱས་ཤིང་ཤེས་རབ་ཀྱི་སྣང་བ་རྫོགས་པ་ན་རྡུལ་གྱི་ཁམས་ལས་འཕྲལ་དུ་འདས་ནས་དགྲ་བཅོམ་པར་གྱུར་ཏེ་བྱང་ཆུབ་སེམས་དཔའི་ཐེག་པ་ལ་འཇུག་པར་འགྱུར་
རོ། །འདི་ལྟ་བུའི་སྡེ་ལ་རིགས་སད་པའི་དགྲ་བཅོམ་པ་ཞེས་བྱའོ། །གལ་ཏེ་བཏང་སྙོམས་ཀྱི་སེམས་ཀྱིས་སྐྱོ་བ་དང་བཏང་སྙོམས་གྲུབ་ནས་ལུས་ལ་སྒྲིབ་པའི་རང་བཞིན་དུ་

66-1-553b

མཐོང་ནས་སྒྲིབ་པ་དེ་ཟད་ཅིང་སྟོང་པར་ཞུགས་པ་འདི་ལྟ་བུའི་སྡེ་ནི། ནམ་མཁའ་མཐའ་ཡས་སྐྱེ་མཆེད་ཅེས་བྱའོ། །གལ་ཏེ་སྒྲིབ་བ་ཟད་ནས་མེད་ཅིང་སྒྲིབ་པ་ཟད་པ་ཡང་མ་
དམིགས་པ་ལས་ཀུན་གཞིའི་རྣམ་ཤེས་རྫོགས་པར་ཡོད་ཅིང་ཡིད་ཀྱི་རྣམ་ཤེས་ཀྱི་ཕྱོགས་གཅིག་གྲུབ་པ་འདི་ལྟ་བུའི་སྡེ་ནི། རྣམ་ཤེས་མཐའ་ཡས་སྐྱེ་མཆེད་ཅེས་བྱའོ། །
གཟུགས་མེད་ཅིང་སྟོང་པའི་སྣང་བ་ཡང་མེད་ལ་རྣམ་པར་ཤེས་པའི་བར་དུ་འགགས་ནས་ཕྱོགས་བཅུར་དབེན་ཞིང་བརྟེན་པའི་གནས་གཏན་ནས་མེད་པ་ལ་འདི་ལྟ་བུའི་སྡེ་ནི།
ཅི་ཡང་མེད་པའི་སྐྱེ་མཆེད་ཅེས་བྱའོ། །རྣམ་པར་ཤེས་པའི་རང་བཞིན་མི་གཡོ་ཞིང་འགག་པའི་ནུས་པ་མཐར་གཏུགས་ཏེ་མི་ཟད་པ་ལས་ཟད་པའི་རང་བཞིན་བསྐྱེད་པ། གནས་
པ་ལྟ་ཡང་མི་གན་ཤིང་ཟད་པ་ལྟ་ཡང་མ་ཟད་པ་འདི་ལྟ་བུའི་སྡེ་ནི། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ཅེས་བྱའོ། །འདི་དག་ལ་སོགས་པ་སྟོང་པ་མཐར་
གཏུགས་པར་འདོད་ཀྱང་སྟོང་པའི་གནས་ལུགས་ཟད་པར་མི་ནུས་པས་ཕྱིར་མི་ལྡོག་པའི་ལྷ་ལས་འཕགས་པའི་ལམ་གྱི་མཐར་འགྲོ་བ་འདི་ལྟ་བུའི་སྡེ་ནི། རིགས་ངེས་
པའི་དགྲ་བཅོམ་པ་རྟུལ་པོ་ཞེས་བྱའོ། །གལ་ཏེ་འདུ་ཤེས་མེད་པའི་ལྷ་ཕྱི་རོལ་པའི་ལྟ་བ་ཅན་སྟོང་པའི་མཐར་གཏུགས་ནས་དེའི་ཚུལ་མི་གཏོང་བར་རྨོངས་ཏེ་ཟག་པ་དང་

66-1-554a

བློ་གཉིས་ཆར་ཉམས་པ་དེ་དག་ནི། རྟག་ཏུ་འཁོར་བར་འཁོར་བར་འགྱུར་རོ། །ཀུན་དགའ་བོ། ལྷའི་ནང་དུ་གནས་པ་འདི་དག་སོ་སོ་སྐྱེ་བོའི་ལས་ཀྱི་
རྣམ་པར་སྨིན་པ་རྫོགས་པར་མྱོང་ནས་འཁོར་བར་འཁོར་རོ། །ལྷའི་རྒྱལ་པོ་དེ་དག་རྣམས་བྱང་ཆུབ་སེམས་དཔའི་ཏིང་ངེ་འཛིན་ལ་རྣམ་པར་རོལ་ཞིང་རིམ་གྱིས་ཡར་ལྡན་དུ་
གྱུར་ཏེ་འཕགས་པའི་རིགས་ལ་ཕྱོགས་ཤིང་སྤྱོད་པ་སྒོམ་པའི་ལམ་སྒྲུབ་བོ། །ཀུན་དགའ་བོ། གཟུགས་མེད་ཀྱི་ལྷ་རིགས་བཞི་པོ་འདི་ལུས་དང་སེམས་འགགས་ནས་
ཏིང་ངེ་འཛིན་གྱི་རང་བཞིན་མངོན་དུ་གྱུར་ཏེ་ལས་འབྲས་ཀྱི་གཟུགས་མེད་དེ་འདི་དག་ནི། གཟུགས་མེད་ཀྱི་ཁམས་ཞེས་བྱའོ། །འདི་དག་ཐམས་ཅད་གསལ་རིག་རྣམ་
པར་དག་པའི་སེམས་མངོན་པར་མི་ཤེས་ཤིང་རྫུན་པ་འདུས་པ་ལས་སྐྱེ་ཞིང་རྫུན་པའི་ཁམས་གསུམ་གྲུབ་བོ། །འདིའི་ནང་དུ་རྫུན་པའི་འགྲོ་བ་བདུན་གྱི་རྗེས་སུ་འབྲངས་
ནས་བྱིང་བར་འགྱུར་ལ་གང་ཟག་རང་རང་གི་རིགས་དང་མཐུན་པར་སྤྱོད་དོ། །ཡང་ཀུན་དགའ་བོ། ཁམས་གསུམ་དུ་ལྷ་མ་ཡིན་གྱི་རིགས་བཞི་ཡོད་དེ། གལ་ཏེ་འདྲེའི་
རིགས་ལས་ཆོས་སྲུང་བའི་མཐུས་རྫུ་འཕྲུལ་ཅན་དུ་གྱུར་ཏེ་བར་སྣང་ལ་གནས་པ་འདི་ལྟ་བུའི་ལྷ་མ་ཡིན་ནི། སྒོ་ང་ལས་སྐྱེ་ཞིང་འདྲེའི་ཕྱོགས་སུ་གཏོགས་སོ། །གལ་

66-1-554b

ཏེ་ལྷའི་ནང་ནས་དཔལ་ཉམས་ཤིང་གནས་འོག་ཏུ་ལྷུང་བ་དག་ཉི་ཟླ་དང་གནས་མཉམ་པ་འདི་ལྟ་བུའི་ལྷ་མ་ཡིན་ནི། མངལ་ལས་སྐྱེ་ཞིང་མིའི་ཕྱོགས་སུ་གཏོགས་སོ། །ལྷ་
མ་ཡིན་གྱི་རྒྱལ་པོ་འགའ་ཞིག་འཇིག་རྟེན་སྐྱོང་ཞིང་མི་འཇིགས་པའི་སྟོབས་དང་ལྡན་ཏེ་ཚངས་པ་དང་བརྒྱ་བྱིན་དང་རྒྱལ་པོ་ཆེན་པོ་བཞི་དག་དང་ཡང་རྩོད་པར་ནུས་པ་
འདི་ལྟ་བུའི་ལྷ་མ་ཡིན་ནི། བརྫུས་ཏེ་སྐྱེ་ཞིང་ལྷའི་ཕྱོགས་སུ་གཏོགས་སོ། །ཀུན་དགའ་བོ། དེ་དག་ལས་ལྷ་མ་ཡིན་རིགས་དམན་པ་དག་ཡོད་དེ། རྒྱ་མཚོ་ཆེན་པོའི་དཀྱིལ་
དུ་སྐྱེ་ཞིང་ཆུའི་ཀློང་འཁོར་གྱི་སྦུབས་སུ་གནས་ལ་ཉིན་མོ་བར་སྣང་ལ་རྒྱུ་ཞིང་མཚན་མོ་ཆུ་ལ་གནས་པ་འདི་ལྟ་བུའི་ལྷ་མ་ཡིན་ནི། དྲོད་གཤེར་ལས་སྐྱེ་ཞིང་དུད་འགྲོའི་ཕྱོགས་སུ་
གཏོགས་སོ། །ཀུན་དགའ་བོ། དམྱལ་བ་དང༌། ཡི་དྭགས་དང༌། དུད་འགྲོ་དང༌། མི་དང༌། ཡང་དྲང་སྲོང་དང༌། ལྷ་དང༌། ལྷ་མ་ཡིན་དང་བཅས་པའི་འགྲོ་བ་བདུན་པོ་འདི་དག་གི་གནས་
ཚུལ་ཞིབ་ཏུ་ན་འདི་ལྟར་ཡིན་ལ། དོན་དུ་ན་རྨོངས་ཤིང་བྱིང་བས་འདུ་བྱས་པའི་དངོས་པོ་ཕྱིན་པའི་ཕྱིར་ཕྱིན་ཅི་ལོག་གི་འདུ་ཤེས་ཀྱིས་སྐྱེ་བ་ལེན་ཞིང༌། ཕྱིན་ཅི་ལོག་གི་འདུ་ཤེས་
ཀྱིས་ལས་ཀྱི་རྗེས་སུ་འབྲང་ངོ༌། །འདི་རྨད་དུ་བྱུང་བའི་གསལ་རིག་གཏན་ནས་མ་བཅོས་པ་གདོད་མའི་སེམས་དང་བསྟུན་ན་ཐམས་ཅད་ནམ་མཁའི་མེ་ཏོག་དང་འདྲ་ཞིང་གདོད་མ་

66-1-555a

ནས་གཞི་མེད་ལ་སྟོང་ཞིང་རྫུན་པ་ཙམ་དུ་ཟད་ཀྱི་རྩ་བ་མེད་དོ། །ཀུན་དགའ་བོ། སེམས་ཅན་འདི་དག་གདོད་མའི་སེམས་ངོ་མི་ཤེས་པའི་ཕྱིར་
འདི་ལྟར་འཁོར་བར་འཁོར་ཞིང་སྡིག་པའི་འབྲས་བུ་མྱོང་བཞིན་དུ་བསྐལ་པ་གྲངས་མེད་པ་འདས་ཀྱང་ཡང་དག་པའི་དག་པ་ཐོབ་པར་མི་ནུས་སོ། །འདི་དག་སྲོག་གཅོད་པ་
དང༌། མ་བྱིན་པར་ལེན་པ་དང༌། འདོད་པའི་དབང་གིས་སོང་བའི་རྐྱེན་ལས་བྱུང་བ་ཡིན་ནོ། །གསུམ་པོ་འདི་ལས་ལོག་ན་སྲོག་མི་གཅོད་པ་དང༌། མ་བྱིན་པར་མི་ལེན་པ་
དང༌། འདོད་པས་ལོག་པར་མི་སྤྱོད་པའོ། །འདི་དག་ཡོད་ན། ངན་སོང་གི་རིགས་ཞེས་བྱ་ལ་མེད་ན་མཐོ་རིས་ཀྱི་རིགས་ཞེས་བྱའོ། །ལས་དེ་ཡོད་མེད་གཉིས་ཀྱིས་ཕན་ཚུན་
གོ་སྐབས་འཕྲོག་ནས་འཁོར་བར་འཁོར་བའི་རང་བཞིན་འཕེལ་ལ། གལ་ཏེ་རྨད་དུ་བྱུང་བའི་ཏིང་ངེ་འཛིན་མངོན་དུ་བྱེད་ནུས་ན། རྟག་བརྟན་རྨད་དུ་བྱུང་བར་གྱུར་ཅིང་ཡོད་
མེད་ཐམས་ཅད་ལས་འདའ་བར་འགྱུར་ལ་ཡོད་མེད་ལས་འདས་པ་ཉིད་ཀྱང་མི་དམིགས་པར་འགྱུར་རོ། །སྲོག་མི་གཅོད་པ་དང༌། མ་བྱིན་པར་མི་ལེན་པ་དང༌། འདོད་པས་
ལོག་པར་མི་གཡེམ་པ་ཡིན་པ་ལ་ཇི་ལྟར་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པའི་བྱ་བའི་རྗེས་སུ་འབྲང་བ་ཡོད། ཀུན་དགའ་བོ།

66-1-555b

ལས་གསུམ་མ་སྤངས་ན་རང་རང་གི་རྟོག་པའི་རྐྱེན་ལས་བྱུང་བའི་ཕྱིར་རྟོག་པ་སྐལ་བ་མཉམ་པ་དག་གནས་ངེས་པ་མེད་པ་མ་ཡིན་ལ་འཁྲུལ་པ་ལས་སྐྱེ་ཞིང་འཁྲུལ་པ་
ཡང་རྒྱུ་མེད་པས་དཔྱད་ན་འཐད་པའི་གནས་མེད་དོ། །ཁྱོད་ཀྱིས་ནན་ཏན་དུ་སྦྱོངས་ཤིག །བྱང་ཆུབ་ཐོབ་པར་འདོད་ན་ངེས་པར་རྟོག་པ་གནས་གསུམ་པོ་བསལ་བར་རིགས་
སོ༑ ༑རྟོག་པ་གསུམ་པོ་མ་བསལ་ན། ཇི་ལྟ་བུའི་རྫུ་འཕྲུལ་དང་ལྡན་པར་གྱུར་ཀྱང་འཇིག་རྟེན་གྱི་བྱ་བའི་ལོངས་སྤྱོད་དུ་འགྱུར་རོ། །བག་ཆགས་མ་བསལ་བས་བདུད་
ཀྱི་ལམ་དུ་ལྟུང་ངོ༌། །ཇི་ལྟར་འཁྲུལ་པ་བསལ་བར་འདོད་ན་ཡང་ཕྱིར་ཞིང་འཁྲུལ་པ་འཕེལ་བར་འགྱུར་རོ། །སྙིང་རྗེ་རྗེ་ཞེས་དེ་བཞིན་གཤེགས་པས་བཀའ་སྩལ་ཏོ། །ཁྱོད་
ཀྱི་འཁྲུལ་པ་རང་གིས་བྱས་པ་ཡིན། བྱང་ཆུབ་ཀྱི་སྐྱོན་མིན་ནོ། །འདི་སྐད་དུ་སྨྲ་བ་ནི། ཡང་དག་པའི་སྨྲ་བ་ཡིན་ལ་དེ་ལས་གཞན་དུ་སྨྲ་བ་ནི། བདུད་ཀྱི་སྨྲ་བའོ། །དེ་
ནས་དེའི་ཚེ་དེ་བཞིན་གཤེགས་པ་དེ་ལྟར་ཆོས་སྟོན་པའི་མཇུག་རེ་ཞིག་བསྡུས་ནས་སླར་ཡང་སྐུ་གསེར་གཙོ་མའི་རི་ལྟ་བུ་དམ་པའི་ཆོས་ཀྱི་གདན་སེངྒེའི་ཁྲི་ལ་སླར་
བཞུགས་ཏེ་རིན་པོ་ཆེ་སྣ་བདུན་གྱི་སྐུ་རྟེན་དྲངས་ཏེ་དེ་ལ་སྐུ་བརྟེན་ནས་ཀུན་དགའ་བོ་ལ་སོགས་པའི་འཁོར་ཐམས་ཅད་ལ་བཀའ་སྩལ་པ། ཁྱོད་ལ་སོགས་པ་ཉན་ཐོས་དང༌།

66-1-556a

རང་སངས་རྒྱས་སློབ་པ་དང༌། མི་སློབ་པ་རྣམས་ཀྱིས་བླ་ན་མེད་པའི་བྱང་ཆུབ་ཆེན་པོའི་སེམས་བསྐྱེད་དེ་རྨད་དུ་བྱུང་བ་གསལ་རིག་བླང་བའི་
ཕྱིར་ངས་དེ་ཡང་དག་པར་སྒྲུབ་པའི་ཆོས་བཤད་ཟིན་ན། ཁྱེད་ཅག་གིས་ད་དུང་ཁོང་དུ་མཆུད་དོ། །ཞི་གནས་དང་ལྷག་མཐོང་ལ་རྣལ་འབྱོར་དུ་བྱེད་པ་ན་ཤིན་ཏུ་ཕྲ་བའི་
བདུད་ཀྱི་ལས་དང་བདུད་ཀྱི་ཡུལ་མངོན་སུམ་དུ་སྣང་སྟེ། ཁྱེད་ཅག་གིས་དེ་མ་རིག་ན་སེམས་ཡང་དག་པར་སྦྱངས་པ་ཞེས་མི་བྱ་སྟེ། ལོག་པའི་ལྟ་བར་ལྟུང་བས་སྐབས་
སྐབས་སུ་ཕུང་པོའི་བདུད་དང༌། སྐབས་སྐབས་སུ་ལྷའི་བདུད་དང༌། སྐབས་སྐབས་སུ་ཡི་དྭགས་དང༌། ལྷ་མ་ཡིན་གྱིས་གླགས་རྙེད་ཅིང་གདོན་ཕྲ་མོ་དག་གིས་
འཚེ་བར་འགྱུར་བས་ནང་དུ་སེམས་ཀྱིས་མ་ཚོར་བར་རྐུན་པོ་ལ་བུར་འཁྲུལ་ཏེ། ཡང་དེ་ལས་ཅུང་ཟད་ཙམ་ཐོབ་པ་ལ་ཆོག་ཤེས་ཏེ་བསམ་གཏན་བཞི་པ་ལ་ཆགས་པའི་
དགེ་སློང་དང་མཚུངས་ཏེ། དེ་ནི། ཐོས་པ་མེད་པར་འཕགས་ལམ་མ་ཐོབ་པ་ཐོབ་པར་སྨྲ་ཞིང་ཚེ་ཟད་ཁར་ཡང་སྲིད་ལེན་པ་མངོན་དུ་གྱུར་ཏེ་དགྲ་བཅོམ་པ་ཡང་
ཕྱི་མའི་ལུས་ལེན་ཏོ། །ཞེས་སྐུར་བ་བཏབ་ནས་མནར་མེད་པའི་དམྱལ་བར་ལྟུང་ངོ༌། །ཁྱོད་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། ངས་ཁྱོད་ལ་ཞིབ་ཏུ་ཕྱེ་

66-1-556b

སྟེ་བསྟན་པར་བྱའོ། །དེ་སྐད་ཅེས་བཀའ་སྩལ་པ་དང༌། ཀུན་དགའ་བོ་སྟན་ལས་ལངས་ཏེ་འཁོར་འདུས་པ་དང་ལྷན་ཅིག་ཏུ་རབ་ཏུ་དགའ་ནས་སྤྱི་བོས་བཏུད་དེ་ལུས་དང་སེམས་
ཤིན་ཏུ་གུས་ཤིང་དང་བས་ཐུགས་རྗེས་དགོངས་པའི་བཀའ་ལ་ནོད་ཅིང་འདུག་གོ །དེ་ནས་བཅོམ་ལྡན་འདས་ཀྱིས་ཀུན་དགའ་བོ་དང་བཅས་པའི་འཁོར་ཐམས་ཅད་ལ་བཀའ་སྩལ་
པ༑ ཁྱོད་ལ་སོགས་པས་ཤེས་པར་གྱིས་ཤིག །ངོ་བོ་ཉིད་ཀྱི་གསལ་རིག་ཁྱབ་པ་ལ་ནི། ཕྱོགས་བཅུའི་སངས་རྒྱས་ཐམས་ཅད་དང༌། རིགས་བཅུ་གཉིས་ཀྱི་སེམས་ཅན་ཟག་པ་
ཅན་རྣམས་གཉིས་སུ་མེད་ཅིང་སོ་སོ་མ་ཡིན་མོད་ཀྱི། ཡང་དག་པ་མ་ཡིན་པའི་འདུ་ཤེས་འཁྲུལ་པ་ལས་རྨོངས་པ་དང་སྲེད་པ་འབྱུང་ཞིང་སྐྱེས་སོ། །སྐྱེས་ནས་འཁྲུལ་པ་ལས་
སྟོང་པའི་རང་བཞིན་ཡོད་པར་འགྱུར་ཏེ་འཁྲུལ་ལོ། །འཁྲུལ་པ་ལས་རྫུན་པའི་སྣང་བ་རྒྱུན་མི་འཆད་པའི་ཕྱིར་འཇིག་རྟེན་བྱུང་ངོ༌། དེ་ལྟ་བས་ན། ཕྱོགས་བཅུའི་རྡུལ་ཕྲ་རབ་
སྙེད་ཀྱི་ཞིང་རྣམས་ཀྱང་བཞག་པ་མ་ཡིན་པ་མེད་དེ། དེ་ལྟ་བུ་ནི། འཁྲུལ་པ་ཡང་དག་པ་མ་ཡིན་པའི་འདུ་ཤེས་ཀྱིས་བཞག་པར་ཤེས་པར་གྱིས་ཤིག །ནམ་མཁའ་སྟོང་
པ་ཁྱེད་ཅག་གི་སེམས་ཀྱི་ནང་དུ་ཆུད་དོ། །དཔེར་ན། ནམ་མཁའ་ལ་སྤྲིན་གྱི་དུམ་བུ་ཆགས་པ་དང་འདྲ་སྟེ། ནམ་མཁའ་ཡང་དེའི་ནང་དུ་ཆུད་ན་འཇིག་རྟེན་གྱི་ཁམས་ཐམས་

66-1-557a

ཅད་ཆུད་པ་ལྟ་ཅི་སྨོས། ཁྱེད་ཅག་ཡང་དག་པ་འདི་ལ་ཞུགས་ན་ཕྱོགས་བཅུའི་སྟོང་པ་ཐམས་ཅད་ཞི་སྟེ། དེ་ལྟ་ན་སྟོང་པ་ལ་གནས་པའི་འཇིག་
རྟེན་གྱི་ཁམས་ཐམས་ཅད་ཅིའི་ཕྱིར་བཤིག་པར་མི་འགྱུར། ཁྱེད་ཅག་བསམ་གཏན་དང་ཏིང་ངེ་འཛིན་ལ་རྣལ་འབྱོར་སྤྱོད་པ་དང༌། ཕྱོགས་བཅུའི་བྱང་ཆུབ་སེམས་དཔའ་དང་།
ཟག་པ་ཟད་པའི་དགྲ་བཅོམ་པ་རྣམས་ཀྱིས་སེམས་དྭངས་ཤིང་གསལ་བར་དེ་བཞིན་ཉིད་ལ་རྩེ་གཅིག་པའི་ཏིང་ངེ་འཛིན་དུ་གྱུར་ན་བདུད་ཀྱི་རྒྱལ་པོ་ཐམས་ཅད་དང་།
འབྱུང་པོ་དང༌། ལྷ་ཕལ་པ་རྣམས་རང་རང་གི་ཁང་ཁྱིམ་ཀུན་ནས་ཉིལ་ཞིང་ས་ཆེན་པོ་ནི། རབ་ཏུ་གཡོ་བ་དག་མཐོང་བར་འགྱུར་རོ། །ཆུ་དང་སྐམ་ན་གནས་པ་དང་ནམ་
མཁའ་ལ་འཕུར་བ་དག་ལ་མི་སྐྲག་པ་མེད་དོ། །སྐྱེ་བོ་ཕལ་པ་རྨོངས་པ་རྣམས་ཀྱིས་ལོག་པར་སྒྲོ་འདོགས་པར་བྱེད་དོ། །དེ་དག་མངོན་པར་ཤེས་པ་ལྔ་དང་ལྡན་
ཞིང་ཟག་པ་མ་ཟད་པས་འཁོར་བ་ལ་འདྲིས་ཤིང་ཞེན་པས་ཅིའི་ཕྱིར་དེ་དག་གནས་རྣམས་ཁྱེད་ཅག་ལ་བཤིག་ཏུ་བཅུག །དེའི་ཕྱིར་ལྷ་མ་ཡིན་དང༌། ཡི་དྭགས་
དང་༑ ལྷའི་བདུད་རྣམས་ཁྱེད་ཅག་བསམ་གཏན་སྒོམ་པའི་ཐད་དུ་འོངས་ནས་འཚེ་བར་བྱེད་དེ། དེ་ལྟ་ན་ཡང་བདུད་དེ་དག་ཐམས་ཅད་ཆེར་ཁྲོས་ཀྱང་དེ་དག་ཉོན་མོངས་

66-1-557b

ཏེ་འཁྲུལ་པར་བྱིང་བ་ཡིན་ལ། ཁྱེད་ཅག་རྨད་དུ་བྱུང་བའི་གསལ་རིག་ལ་གནས་པ་སྟེ། དཔེར་ན། འོད་ལ་རླུང་གིས་ཕོག་པ་དང་ཆུ་ལ་རལ་གྲི་བཏབ་པ་ལྟར་ཅུང་ཟད་ཀྱང་གནོད་པར་མི་འགྱུར་
རོ༑ ༑ཁྱེད་ཅག་ཆུ་ཚན་དང་འདྲ་ཞིང་དེ་དག་འཁྱག་རོམ་སྲ་བ་དང་འདྲ་སྟེ། དྲོད་དང་ཉེ་བས་ཁད་ཀྱིས་འཇུ་བ་ལྟར་དེའི་རྫུ་འཕྲུལ་ཕྱིར་ཞིང་ཉམས་ཏེ་རང་ཉོན་མོངས་པ་ཙམ་དུ་ཟད་དོ། །
དེ་ནི༑ མགྲོན་དང་མཚུངས་པར་གློ་བུར་དུ་འོངས་ཏེ་གྲུབ་པའི་དོན་བཤིག་ཤིང་འཁྲུག་པར་བྱེད་དེ་ཁྱེད་ཅག་གི་སེམས་ཀྱི་ནང་དུ་ཕུང་པོ་ལྔའི་ཁྱིམ་བདག་འཁྲུལ་ན་མགྲོན་དེས་གླགས་
རྙེད་ལ༑ བསམ་གཏན་སྒོམ་པའི་ཚེ་ཤེས་བཞིན་གྱིས་ཚོར་ན་བདུད་ཀྱི་རྒོལ་བས་ཁྱོད་ལ་གླགས་མི་རྙེད་དོ། །ཕུང་པོ་ཞི་ཞིང་གསལ་བ་ལ་ཞུགས་ན་ཕྱིན་ཅི་ལོག་གི་ཚོགས་ཀུན་སོ་
སོར་མི་སྣང་བར་འགྱུར་ཏེ། སྣང་བས་མུན་ནག་སེལ་བར་ནུས་ལ་ཉེ་བར་འོངས་ཀྱང་རང་ཉིད་ཟད་པར་འགྱུར་གྱི། བསམ་གཏན་ལ་གནོད་པར་བྱེད་པ་ག་ལ་སྤོབས། གལ་ཏེ་ཤེས་
བཞིན་གྱིས་ཚོར་བར་མ་གྱུར་ན་ཕུང་པོས་རྨོངས་པར་བྱས་ཏེ། ཀུན་དགའ་བོ། ཁྱོད་བདུད་ཀྱི་བུར་འགྱུར་ལ་བདུད་ཉིད་དུ་འགྱུར་རོ། །བུ་མོ་མ་ཏངྒི་ལྟ་བུ་མཐུ་ཆུང་ཡང་སྔགས་ཀྱི་
མཐུས་ཁྱོད་ཀྱི་ཚུལ་ཁྲིམས་གཞིག་པའི་བསམ་པས་སྤྱོད་པ་བརྒྱད་ཁྲིའི་ནང་ནས་གཅིག་བཤིག་པར་འདོད་ཀྱང་སེམས་ཡོངས་སུ་དག་པའི་ཕྱིར་འདོད་པའི་འདམ་དུ་བྱིང་པར་མ་

66-1-558a

གྱུར་ཏོ། །བདུད་དེ་དག་ནི། ཁྱོད་ཀྱི་རིན་པོ་ཆེའི་གསལ་རིག་གི་ལུས་རྫོགས་པར་འཇོམས་སོ། །དཔེར་ན། བློན་པོ་ཆེན་པོའི་ཁྱིམ་གློ་བུར་དུ་གཏོར་
བ་ན་ཀུན་ཏུ་འཕྱར་ཞིང་འཐོར་བ་ལ་སུས་ཀྱང་བརྩེ་བས་སྐྱོབ་མི་ནུས་པ་དང་འདྲའོ། །ཀུན་དགའ་བོ། ཤེས་པར་གྱིས་ཤིག །ཁྱོད་རྣལ་འབྱོར་སྒོམ་པ་ན་རྣམ་ཏོག་འགག་
པའི་ཚེ་རྣམ་པར་རྟོག་པ་ཐམས་ཅད་ཟད་དེ་སྣ་ཚོགས་པའི་སེམས་དང་བྲལ་ཞིང་ཀུན་ཏུ་དྭངས་ཤིང་གསལ་བར་འགྱུར་ཏེ་གཡོ་བ་དང་མི་གཡོ་བ་ཐམས་ཅད་ཀྱིས་
མི་བསྐྱོད་ལ་དྲན་པ་དང་བརྗེད་པ་གཉིས་མཉམ་པ་ཉིད་དུ་འགྱུར་རོ། །འདིར་ཏིང་ངེ་འཛིན་ལ་མཉམ་པར་བཞག་པ་ན་དཔེར་ན། སྐྱེ་བོ་མིག་དང་ལྡན་པ་མུན་ནག་གི་
ནང་དུ་ཕྱིན་པ་དང་མཚུངས་ཏེ། རང་བཞིན་གསལ་ཞིང་དྭངས་མོད་ཀྱི། སེམས་ཀྱི་འོད་མ་བྱུང་བས་གཟུགས་ཀྱི་ཕུང་པོའི་སྒྲིབ་གཡོགས་ཞེས་བྱའོ། །གལ་ཏེ་མིག་དང་
ལྡན་པ་དེ་མུན་པ་སངས་པ་ན་ཕྱོགས་བཅུ་གསལ་བར་སྣང་ཞིང་མུན་པ་མེད་པ་དང་འདྲ་སྟེ། འདི་ལ་གཟུགས་ཀྱི་ཕུང་པོ་ཟད་པ་ཞེས་བྱའོ། །སྐྱེ་བོ་དེ་ནི། བསྐལ་པའི་
སྙིགས་མ་ལས་འདས་སོ། །དོན་དེ་ལ་བརྟགས་ན་ཡང་དག་པ་མ་ཡིན་པའི་འདུ་ཤེས་བརྟན་པའི་རྩ་བ་བསྐྱེད་པའོ། །ཀུན་དགའ་བོ། འདིའི་ནང་གི་རྨད་དུ་བྱུང་བའི་

66-1-558b

གསལ་རིག་ལ་ཞིབ་པར་བརྟགས་ནས་འབྱུང་བ་ཆེན་པོ་བཞི་མ་འདྲེས་པར་གྱུར་པ་ལས་ཡུད་ཙམ་གྱིས་ལུས་སྒྲིབ་པ་དང་འབྲལ་ནུས་པས་འདི་ལ་གསལ་བའི་རང་བཞིན་སྤྲོ་
ཞིང་སྡུད་པའི་འདུ་འཕྲོད་ཀྱི་གཟུགས་མངོན་དུ་གྱུར་པ་ཞེས་བྱའོ། །འདི་ནི། གཅིག་ཏུ་བརྩོན་ཞིང་སྦྱངས་པའི་མཐུ་ལས་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་
པའི་འབྲས་བུ་ཞེས་ནི། མི་བྱའོ། །འདི་ལ་འཕགས་པའོ་སྙམ་དུ་མ་བསམ་ན། དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་
ལྟུང་ངོ༌། །ཀུན་དགའ་བོ། ཡང་སེམས་གསལ་རིག་རྨད་དུ་བྱུང་བ་འདི་ལ་ཤིན་ཏུ་སྦྱངས་ན་ལུས་ཀྱི་ནང་དྭངས་ཤིང་གསལ་བ་ལས་སྐྱེ་བོ་དེའི་ལུས་ཀྱི་ནང་ནས་ཡུད་ཙམ་ཞིག་
ཏུ་སྲིན་གྲོལ་མ་ཕྱུང་བ་ལྟར་ལུས་སྔར་བཞིན་ཏེ་རྨས་ཤིང་ཉམས་པ་ཡང་མེད་དོ། །འདི་ལ་སྤྲོ་ཞིང་སྡུད་པའི་གཟུགས་མངོན་དུ་གྱུར་པ་ཞེས་བྱའོ། །འདི་ནི། གཅིག་ཏུ་བརྩོན་
ཞིང་སྤྱད་པ་ལས་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །འདི་ལ་འཕགས་པའོ་སྙམ་དུ་མ་བསམས་ན་དགེ་བའི་མངོན་རྟགས་སུ་རུང་
གི་༑གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་འདི་ཕྱི་དང་ནང་དུ་ཤིན་ཏུ་སྦྱངས་ནས་དེའི་ཚེ་ཉེ་བར་ལེན་པའི་རྣམ་ཤེས་མ་གཏོགས་པ་སེམས་

66-1-559a

དང་ཡིད་དང་རྣམ་པར་ཤེས་པ་རྣམས་ཕན་ཚུན་དུ་འབྲེལ་ནས་མགྲོན་དང་ཁྱིམ་བདག་གི་ཚུལ་དུ་འགྱུར་ཞིང་གློ་བུར་དུ་ནམ་མཁའ་སྟོང་པ་
ལས་ཆོས་སྟོན་པའི་སྒྲ་ཐོས་པའམ། ཡང་ན་ཕྱོགས་བཅུར་གཅིག་ཏུ་ཟབ་མོའི་དོན་འཆད་པ་ལྟ་བུའི་སྒྲ་ཐོས་སོ། །འདི་ལ་སེམས་དང་ཡིད་དང་རྣམ་པར་ཤེས་པ་ཕན་ཚུན་
འདུ་བ་དང་འབྲལ་བ་ཞེས་བྱའོ། །དགེ་བའི་ས་བོན་སྒྲུབས་པ་ལས་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །འདི་ལ་འཕགས་
པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་འདི་དྭངས་ཤིང་གསལ་བའི་
ནང་ནས་འོད་བྱུང་སྟེ་ཕྱོགས་བཅུར་ཁྱབ་པར་ཛམྦུ་ཆུ་བོའི་གསེར་གྱི་ཁ་དོག་ཏུ་གྱུར་ཏེ་སྣ་ཚོགས་པའི་སེམས་ཅན་རྣམས་དེ་བཞིན་གཤེགས་པའི་སྐུར་གྱུར་མ་ཐག་དེ་
བཞིན་གཤེགས་པ་རྣམ་པར་སྣང་མཛད་ལྷའི་རིན་པོ་ཆེའི་ཁྲི་འོད་འབར་བ་ལ་བཞུགས་ཏེ་སངས་རྒྱས་སྟོང་གིས་བསྐོར་ཞིང་བྱེ་བ་ཕྲག་བརྒྱའི་ཞིང་པདྨ་དང་བཅས་པ་
ལྷན་ཅིག་ཏུ་སྣང་སྟེ། འདི་ལ་སེམས་དང་རྣམ་པར་ཤེས་པ་ལས་ཡེ་ཤེས་མངོན་དུ་གྱུར་ཏེ་སེམས་སྦྱང་བའི་འོད་ལས་འཇིག་རྟེན་ཐམས་ཅད་སྣང་བར་བྱེད་པ་ཞེས་བྱའོ། །

66-1-559b

དེ་ཡང་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །འདི་ལ་འཕགས་པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་
གི་༑གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་གསལ་རིག་རྨད་དུ་བྱུང་བ་འདི་ལ་ཤིན་ཏུ་སྦྱངས་པས་དཔྱོད་པ་རྒྱུན་མི་འཆད་ཅིང་འཕྲོ་
རྒོད་བཏུལ་ཏེ་གནས་ཆ་ཚད་ལས་ལྷག་པར་གྱུར་པའི་ཚེ་སྐད་ཅིག་གིས་ཕྱོགས་བཅུའི་ནམ་མཁའ་རིན་པོ་ཆེ་སྣ་བདུན་གྱི་ཁ་དོག་ཅན་ནམ། ཡང་ན་ཁ་དོག་སྣ་བརྒྱར་ཡང་
གྱུར་ནས་དུས་གཅིག་ཏུ་ཁྱབ་ལ་ཕན་ཚུན་གཅིག་གིས་གཅིག་མི་སྒྲིབ་པར་སྔོན་པོ་དང༌། སེར་པོ་དང༌། དམར་པོ་དང༌། དཀར་པོ་དག་མ་འདྲེས་པར་སྣང་སྟེ། འདི་ལ་གནས་
ཤིང་འདུལ་བ་ལ་བརྩོན་པའི་སྟོབས་ཀྱིས་ཚད་ལས་འདས་པ་ཞེས་བྱའོ། །དེ་ཡང་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །
འདི་ནི༑ འཕགས་པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་འདི་
དྭངས་ཤིང་གསལ་བར་ཤིན་ཏུ་སྦྱངས་ཏེ་རང་བཞིན་མི་འཁྲུག་པར་གྱུར་ནས་སྐད་ཅིག་གིས་མཚན་གུང་མུན་ནག་གི་ཁང་པའི་ནང་དུ་དངོས་པོ་སྣ་ཚོགས་པ་ཉིན་མོ་དང་འདྲ་བར་

66-1-560a

མཐོང་ངོ༌། །མུན་པའི་ནང་གི་སྒྲིབ་བྱེད་ཟད་ཅིང་འགག་པ་མ་ཡིན་ནོ། །འདི་ལ་སེམས་ཤིན་ཏུ་ཕྲ་བའི་མཐོང་བ་རྣམ་པར་དག་ནས་སྣ་ཚོགས་
མཐོང་ཞིང་མུན་པ་སངས་པ་ཞེས་བྱའོ། །དེ་ཡང་ཡུད་ཙམ་ཞིག་འདི་ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །འདི་ནི། འཕགས་པའོ་སྙམ་དུ་མ་
བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་འདི་སྟོང་པའི་རང་བཞིན་ལ་ཁྱབ་པར་ཞུགས་
ནས་སྐད་ཅིག་གིས་ཡན་ལག་བཞི་རྩ་དང་ཤིང་འདྲ་བར་གྱུར་ཏེ་མེས་བསྲེགས་ཤིང་མཚོན་གྱིས་གཏུབས་ཀྱང་མི་ཚོར་ལ། མེའི་འོད་ཀྱིས་གདུང་བར་ཡང་མི་འགྱུར་ཞིང་ཤ་
བཅད་ན་ཡང་ཤིང་གཞོགས་པ་དང་མཚུངས་སོ། །འདི་ལ་ཡུལ་ཟད་ཅིང་ཁམས་བཞི་མ་དམིགས་པར་དེ་ཁོ་ན་ཉིད་ལ་ཞུགས་པ་ཞེས་བྱའོ། །དེ་ཡང་ཡུད་ཙམ་ཞིག་འདི་
ལྟར་གྱུར་པ་ཡིན་གྱི། འཕགས་པའི་འབྲས་བུ་ཞེས་ནི། མི་བྱའོ། །འདི་ནི། འཕགས་པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་
དུ་བསམ་ན་ལོག་པའི་མཐར་ལྟུང་ངོ༌། །ཡང་སེམས་འདི་གསལ་ཞིང་དྭངས་པར་གྲུབ་སྟེ་སེམས་ཡོངས་སུ་དག་པའི་བརྩོན་འགྲུས་ཀྱི་མཐར་ཐུག་ནས་སྐད་ཅིག་གིས་ས་ཆེན་

66-1-560b

པོ་དང༌། ཕྱོགས་བཅུའི་རི་དང༌། ཆུ་ཀླུང་ཐམས་ཅད་སངས་རྒྱས་ཀྱི་ཞིང་དུ་གྱུར་ནས་རིན་པོ་ཆེ་སྣ་བདུན་དང་ལྡན་ཞིང་སྣང་བས་ཁྱབ་ཅིང་གང་བ་དང༌། ཡང་གངྒཱའི་ཀླུང་གི་བྱེ་མ་སྙེད་
ཀྱི་དེ་བཞིན་གཤེགས་པ་ཐམས་ཅད་གཞལ་མེད་ཁང་དང་བཅས་པ་ནམ་མཁའ་གང་བར་མཐོང་ལ། འོག་ཏུ་སེམས་ཅན་དམྱལ་བ་དང་སྟེང་དུ་ལྷའི་གཞལ་མེད་ཁང་དག་མཐོང་
ཞིང་སྒྲིབ་ཐོགས་མེད་པ་སྟེ། འདི་ལ་དགའ་བ་དང་སྐྱོ་བའི་སེམས་ཀྱིས་རྣམ་པར་བཟུང་ནས་ཡུན་རིང་དུ་སེམས་པ་ལས་གྱུར་པ་ཞེས་བྱ་སྟེ། འཕགས་པའི་འབྲས་བུ་
ཞེས་ནི༑ མི་བྱའོ། །འདི་ནི། འཕགས་པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །
ཡང་སེམས་འདི་སྦྱངས་པ་ཡུན་རིང་བས་སྐད་ཅིག་གིས་མཚན་གུང་རྒྱང་རིང་བོའི་ཚོང་འདུས་དང༌། གྲོང་ཁྱེར་དང༌། གཉེན་བཤེས་དང༌། ཉེ་དུ་དག་མཐོང་བའམ། ཡང་ན་
དེ་དག་གི་གཏམ་ཟེར་པ་ཐོས་ཏེ། འདི་ལ་སེམས་བསྒྲིམས་ཏེ་དམིགས་པ་ལས་མངོན་དུ་གྱུར་ནས་བར་དུ་ཆོད་པའི་རྒྱང་རིང་པོ་མཐོང་བ་ཞེས་བྱ་སྟེ། འཕགས་པའི་འབྲས་བུ་
ཞེས་ནི༑ མི་བྱའོ། །འདི་ནི། འཕགས་པའོ་སྙམ་དུ་མ་བསམ་ན་དགེ་བའི་མངོན་རྟགས་སུ་རུང་གི །གལ་ཏེ་འཕགས་པའི་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཡང་

66-1-561a

སེམས་འདི་ཤིན་ཏུ་སྦྱངས་ནས་ཕྲ་བའི་མཐར་ཐུག་ནས་དགེ་བའི་བཤེས་གཉེན་དག་གི་ལུས་དང་ཆ་བྱད་བསྒྱུར་ཞིང་ཡུད་ཙམ་དུ་རྒྱུ་མེད་
པར་རྣམ་པ་སྣ་ཚོགས་སུ་བསྒྱུར་བ་མཐོང་སྟེ། འདི་ལ་ཕྱིན་ཅི་ལོག་གི་སེམས་ལྷ་མ་ཡིན་ཁོང་དུ་ཆུད་པ་ཞེས་བྱའོ། །ཡང་ན་ལྷའི་བདུད་དང་འཕྲད་ཅིང་དེའི་སེམས་ལ་ཞུགས་
ནས་རྒྱུ་མེད་པར་ཆོས་ཟབ་མོའི་དོན་ཐོགས་པ་མེད་པར་འཆད་པ་ལ་མཁས་ཏེ་འཕགས་པའི་འབྲས་བུ་ཞེས་ནི། མི་བྱའོ། །འདི་ནི། འཕགས་པའོ་སྙམ་དུ་མ་བསམ་
ན་བདུད་ཀྱི་ལས་ཞི་ཞིང་ཟད་པར་འགྱུར་རོ། །གལ་ཏེ་འཕགས་པའོ་སྙམ་དུ་བསམ་ན་ལོག་པའི་མཐར་ལྟུང་ངོ༌། །ཀུན་དགའ་བོ། རྣམ་པ་བཅུ་པོ་འདི་ཏིང་ངེ་འཛིན་ལ་
སྣང་བའི་ཡུལ་ཏེ་འདི་ཀུན་གཟུགས་ཀྱི་ཕུང་པོ་ལ་སེམས་སྦྱངས་པ་འཁྲུལ་པ་ལས་འདི་འདྲ་བར་གྱུར་ཏེ། སེམས་ཅན་རྨོངས་པ་རྣམས་རང་གི་དྲོད་མ་ཟིན་པས་རྒྱུ་རྐྱེན་
འདི་ལྟ་བུ་དང་འཕྲད་ནས་འཁྲུལ་བ་ལ་རང་ཉིད་ཀྱིས་མ་ཤེས་པར་བདག་འཕགས་པའོ་ཞེས་རྫུན་ཆེན་པོ་སྨྲས་ཏེ་མནར་མེད་པའི་དམྱལ་བར་ལྟུང་ངོ༌། །ཁྱེད་ཅག་ངས་བསྟན་
པ་འདི་ལ་བརྟེན་ནས་ང་མྱ་ངན་ལས་འདས་པའི་འོག་ཏུ་སྙིགས་མའི་དུས་སུ་ངས་བསྟན་པའི་དོན་འདི་དག་རྒྱས་པར་ཤོད་ཅིག །གསལ་བར་སྟོན་ཅིག །ལྷའི་བུའི་བདུད་ཀྱིས་

66-1-561b

སྐབས་མི་རྙེད་པར་སྐྱོང་བ་དང་སྲུང་ཞིང་སྐྱོབ་ན་བླ་ན་མེད་པའི་ལམ་ཐོབ་པར་འགྱུར་རོ། །ཀུན་དགའ་བོ། རིགས་ཀྱི་བུ་དག་ཞི་གནས་ཀྱི་ཏིང་ངེ་འཛིན་ལ་སྙོམས་པར་ཞུགས་ཏེ་
གཟུགས་ཀྱི་ཕུང་པོ་ཟད་པ་ན་སངས་རྒྱས་ཐམས་ཅད་ཀྱི་སེམས་མཐོང་བ་ནི། མེ་ལོང་དག་པའི་གཟུགས་གསལ་བར་སྣང་བ་དང་འདྲ་བར་རྙེད་པ་དང་འདྲ་ཡང་ལོངས་སྤྱོད་པར་
མི་ནུས་སོ། །དཔེར་ན། སྐྱེ་བོ་གྲིབ་གནོན་གྱིས་གནོན་པ་ལྟར་རྐང་ལག་སྔ་མཁོ་བཞིན་དུ་ཡོད་ཅིང་མཐོང་བ་དང་ཐོས་པ་མ་འཁྲུལ་ཡང་སེམས་ཕྱིན་ཅི་ལོག་གིས་བསླད་པས་
ལུས་གཡོ་མི་ནུས་པ་དང་འདྲའོ། །འདི་ལ་ཚོར་བའི་ཕུང་པོའི་སྒྲིབ་གཡོགས་ཞེས་བྱའོ། །གལ་ཏེ་ནོན་པ་དེ་སངས་ནས་འཁྲུལ་པའི་སེམས་དེ་ལུས་དང་བྲལ་ཏེ་རང་ངོ་ཤེས་ཤིང་
འགྲོ་བ་དང་འདུག་པ་ལ་རང་དབང་དུ་གྱུར་ཏེ་ཆགས་ཐོགས་མེད་དོ། །འདི་ལ་ཚོར་བའི་ཕུང་པོ་ཟད་པ་ཞེས་བྱ་སྟེ། སྐྱེ་བོ་དེ་ལྟ་བའི་སྙིགས་མ་ལས་འདའ་བར་ནུས་སོ། །རྒྱུ་འདི་
ལ་བརྟགས་ན་གསོག་ཏུ་གྱུར་པས་ཡང་དག་པ་མ་ཡིན་པའི་འདུ་ཤེས་རྩ་བར་གྱུར་པའོ། །ཀུན་དགའ་བོ། རིགས་ཀྱི་བུ་དག་འདིའི་ནང་ནས་འོད་གསལ་བ་ཆེན་པོ་བྱུང་
སྟེ་དེའི་སེམས་འོད་གསལ་བར་གྱུར་པ་ལ་ནང་དུ་བསྒྲིམས་ཏེ་ལྷག་པར་གནས་པའི་དབང་གིས་གློ་བུར་དུ་ཚད་མེད་པའི་སྙིང་རྗེ་སྐྱེས་ནས་སྦྲང་བུ་ཕྲ་མོ་ཡན་ཆད་མཐོང་བ་ན་

66-1-562a

བུ་གཅིག་པ་བཞིན་དུ་བྱམས་ཤིང་བལྟས་ནས་དེ་སྙིང་རྗེའི་དབང་གིས་རང་དབང་མེད་པར་མཆི་མ་འབྱུང་སྟེ། འདི་ལ་བརྩོན་པའི་སྤྱོད་
པས་ལྷག་པར་གྱུར་པ་ཞེས་བྱའོ། །ཚོར་བ་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །ཚོར་བས་ཟིན་ཏེ་མ་འཁྲུལ་ན་རིང་ཞིག་ནས་དེ་ཞི་བར་འགྱུར་
རོ༑ ༑གལ་ཏེ་འཕགས་པའོ་སྙམ་དུ་བསམ་ན་དེ་ནས་སྙིང་རྗེའི་བདུད་ཁོང་དུ་ཞུགས་པ་སྟེ་མི་དག་མཐོང་ན་སྙིང་རྗེ་སྐྱེ་ཞིང་མཆི་མ་རྒྱུན་མི་འཆད་པར་འབྱུང་སྟེ་ཡང་
དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཀུན་དགའ་བོ། རིགས་ཀྱི་བུ་དག་ཏིང་ངེ་འཛིན་འདིའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌།
ཚོར་བའི་ཕུང་པོ་ནི། གསལ་བར་གྱུར་ཏེ་རྨད་དུ་བྱུང་བའི་རྣམ་པ་མངོན་དུ་གྱུར་པས་ཤིན་ཏུ་རིངས་པའི་སེམས་ལྷག་པར་གྱུར་ཏེ་དེ་ལས་གློ་བུར་དུ་ཤིན་ཏུ་དཔའ་བའི་
སེམས་བསྐྱེད་དེ་བརྟུལ་ཕོད་པའི་སེམས་དེས་སངས་རྒྱས་ཐམས་ཅད་དང་མཉམ་པར་བྱ་ཞིང༌། སེམས་ཀྱི་སྐད་ཅིག་ལ་བསྐལ་པ་གྲངས་མེད་གསུམ་འདའ་བར་
ནུས་སོ་སྙམ་དུ་སེམས་སོ། །འདི་ལ་བརྩོན་འགྲུས་སྤྱོད་པ་ལ་བརྟེན་ནས་ཁེངས་པ་ལྷག་པར་གྱུར་པ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་

66-1-562b

ནི༑ མི་བྱའོ། །ཤེས་བཞིན་གྱིས་ཚོར་ཏེ་མ་འཁྲུལ་ན་རིང་ཞིག་ནས་དེ་ཞི་བར་འགྱུར་རོ། །གལ་ཏེ་འཕགས་པའོ་སྙམ་དུ་བསམ་ན་སྨྱོ་བྱེད་ཀྱི་བདུད་ཁོང་དུ་ཞུགས་པ་སྟེ་མི་དག་མཐོང་
ན་རྒྱགས་པ་དང༌། ང་རྒྱལ་དཔེ་མེད་པ་སྐྱེས་ཏེ། གོང་དུ་སངས་རྒྱས་ལ་མི་བརྩི་འོག་ཏུ་མི་ལ་མི་བརྩི་སྟེ་ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་
དག་ཏིང་ངེ་འཛིན་འདིའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་ཕུང་པོ་ནི། གསལ་བར་གྱུར་ཏེ། སྔོན་དུ་དོན་གསར་པ་མ་ཐོབ་ཅིང་ཕྱིར་ལོག་པ་ན་གཞི་
ལ་ཡོད་པའི་གནས་སྟོར། ཡེ་ཤེས་ཀྱི་སྟོབས་ཉམས་ཏེ་བར་མ་དོར་གནས་ཤིང་ཅི་ཡང་མི་མཐོང་ངོ༌། །སེམས་ཀྱི་ནང་ནས་གློ་བུར་དུ་ཡིད་ཤིན་ཏུ་གདུངས་ཏེ་དུས་ཐམས་ཅད་དུ་
བརྗེད་པ་མེད་པར་གཅིག་ཏུ་དྲན་ནས་དེ་ལ་བརྩོན་འགྲུས་ཀྱི་རྣམ་པར་གྱུར་ཏོ་སྙམ་དུ་སེམས་ཏེ། འདི་ལ་སྒོམ་པའི་ཤེས་རབ་འཆལ་ཞིང་རང་ཉིད་ཀྱིས་སྟོར་བ་ཞེས་བྱའོ། །ཚོར་ན་ཉེས་
པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་པའོ་སྙམ་དུ་བསམ་ན་དྲན་པའི་བདུད་ཁོང་དུ་ཞུགས་པ་སྟེ་ཉིན་མཚན་དུ་སེམས་ཀྱིས་མི་གཏོང་བར་འཛིན་
ཅིང་གཅིག་ཏུ་དམིགས་ཏེ་ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་ངེ་འཛིན་འདིའི་ནང་ནས་གཟུགས་ཀྱི་ཕུང་པོ་ནི། ཞི་བར་

66-1-563a

མཐོང༌། ཚོར་བའི་ཕུང་བོ་ནི། གསལ་བར་གྱུར་ཏེ་ཤེས་རབ་ཀྱི་སྟོབས་ནི། ཞི་གནས་ལྷས་ལྷག་པར་གྱུར་ཏེ་དཔྱོད་པ་རྣོན་པོས་ཁྱེར་ནས་རྨད་
དུ་བྱུང་བའི་རང་བཞིན་སེམས་ལ་བཞག་སྟེ་རང་ཉིད་རྣམ་པར་སྣང་མཛད་ཡིན་ནོ་སྙམ་དུ་སེམས་ཤིང་ཅུང་ཟད་ཐོབ་པ་ལ་ཆོག་པར་འཛིན་པ་སྟེ། འདི་ལ་སོ་སོར་རྟོགས་
པ་ལས་ཉམས་ཏེ་རང་ཉིད་ཀྱིས་མཐོང་ཞིང་ཤེས་པ་ལ་ཞེན་པས་འཇུག་པ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་
པའོ་སྙམ་དུ་བསམ་ན་དམན་པས་ཆོག་ཤེས་པའི་བདུད་ཁོང་དུ་ཞུགས་པ་སྟེ་མི་དག་མཐོང་ན་རང་གིས་བླ་ན་མེད་པའི་དོན་དམ་པ་ཐོབ་བོ། །ཞེས་སྨྲས་ཏེ་ཡང་དག་པའི་
གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་ངེ་འཛིན་འདིའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་ཕུང་བོ་ནི།
གསལ་བར་གྱུར་ཏེ་དོན་གསར་པ་ནི། མ་ཐོབ། སྔ་མ་ནི། སྟོར། དེ་གཉིས་ཀྱི་ཚུལ་མཐོང་བས་ཞུམ་པའི་སེམས་སྐྱེས་ནས་གློ་བུར་དུ་མྱ་ངན་ཚད་མེད་པ་སྐྱེས་ཏེ་ལྕགས་
བ་སྲེགས་ཀྱི་ཁྲི་ལ་འདུག་པ་དང་མཚུངས་ཤིང་དུག་འཐུངས་པ་དང་འདྲ་བར་འཚོ་བར་མི་འདོད་པའི་སེམས་སྐྱེས་ཏེ། རྟག་པར་གཞན་ལ་བདག་གི་སྲོག་ཆོད་ལ་རྣམ་པར་གྲོལ་

66-1-563b

བ་ལ་བཞག་པར་མཛོད་ཅིག་ཅེས་གསོལ་བར་བྱེད་དོ། །འདི་ལ་སྤྱོད་པ་སྦྱོང་བའི་ཐབས་ལ་མཁས་པ་སྟོར་བ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་
ཞེས་ནི། མི་བྱའོ། །གལ་ཏེ་འཕགས་པའོ་སྙམ་དུ་བསམ་ན་མྱ་ངན་གྱི་བདུད་ཀྱི་རིགས་གཅིག་ཁོང་དུ་ཞུགས་པ་སྟེ་ལག་ཏུ་གྲི་མཚོན་ཐོགས་ནས་རང་གི་ཤ་གཅོད་ཅིང་སྲོག་འགག་
པར་བྱེད་དོ། །ཡང་ན་རྟག་ཏུ་མྱ་ངན་གྱིས་བྲོས་ཏེ་རི་དང་ནགས་སུ་འགྲོ་ཞིང་མི་དག་མཐོང་བར་མི་འདོད་དེ་ཡང་དག་པའི་ངས་སྟོར་ནས་ལེག་པའི་གོལ་སར་ལྟུང་ངོ༌། །ཡང་རིགས་
ཀྱི་བུ་དག་ཏིང་ངེ་འཛིན་འདིའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་ཕུང་བོ་ནི། གསལ་བར་གྱུར་ཏེ་རྣམ་པར་དག་པའི་ནང་ནས་སེམས་བདེ་ཞིང་གློ་བུར་དུ་རང་ཉིད་
དགའ་བ་དཔག་ཏུ་མེད་པ་སྐྱེས་ནས་དགའ་ཞིང་རོལ་བ་དེ་འགོག་མི་ནུས་པར་གྱུར་ཏེ། འདི་ལ་ཤིན་ཏུ་སྦྱངས་པའི་བདེ་བ་དང་བཅས་ཀྱང་ཤེས་རབ་འཆལ་བས་འགོག་མི་ནུས་པ་ཞེས་བྱའོ།།
ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་པའོ་སྙམ་དུ་བསམ་ན་དགའ་ཞིང་རོལ་བ་ལ་སྲེད་པའི་བདུད་ཀྱི་རིགས་གཅིག་དེའི་སེམས་
ལ་ཞུགས་ཏེ་མི་དག་མཐོང་ན་རྒོད་ཅིང་ལམ་སྲང་གི་བཞི་མདོར་རང་ཉིད་གླུ་ལེན་ཞིང་གར་བྱད་དེ། རང་ཉིད་ཐོགས་པ་མེད་པའི་རྣམ་པར་གྲོལ་བ་ཐོབ་བོ། །ཞེས་སྨྲ་ཞིང་ཡང་དག་པའི་

66-1-564a

གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་ངེ་འཛིན་དེའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་
ཕུང་པོ་ནི། གསལ་བར་གྱུར་ཏེ། རང་ཉིད་ཚིམ་མོ། །ཞེས་སྨྲ་ཞིང་གློ་བུར་དུ་རྒྱུ་མེད་པར་ང་རྒྱལ་ཆེན་པོ་སྐྱེས་ཏེ། དེ་ནས་ང་རྒྱལ་དང་ཆེ་བའི་ང་རྒྱལ་དང་ང་རྒྱལ་ལས་ཀྱང་ཆེ་བའི་ང་
རྒྱལ་དང་མངོན་པའི་ང་རྒྱལ་དང་ཅུང་ཟད་སྙམ་པའི་ང་རྒྱལ་ཅིག་ཅར་དུ་སྐྱེ་ཞིང་སེམས་ཀྱིས་ཕྱོགས་བཅུའི་དེ་བཞིན་གཤེགས་པ་ལ་མི་གུས་ན་ཐེག་པ་དམན་པ་ཉན་ཐོས་དང་རང་སངས་རྒྱས་
རྣམས་ལ་ལྟ་ཅི་སྨོས། འདི་ལ་རང་ཉིད་རྒྱལ་བར་མཐོང་ཞིང་རང་སྐྱོབ་པའི་ཤེས་རབ་འཆལ་བ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་
པའོ་སྙམ་དུ་བསམ་ན་ང་རྒྱལ་ཆེན་པོའི་བདུད་ཀྱི་རིགས་གཅིག་དེའི་སེམས་ལ་ཞུགས་ཏེ་མཆོད་རྟེན་དང་གཙུག་ལག་ཁང་ལ་ཕྱག་མི་འཚལ་ཞིང་གླེགས་བམ་དང་སྐུ་གཟུགས་བཤིག་
པར་བྱེད་དེ་སྦྱིན་བདག་ལ་འདི་སྐད་དུ་འདི་དག་ནི། གསེར་དང༌། ཟངས་དང༌། ས་དང༌། གླེགས་བ་མ་ནི། ཤིང་ལོ་དང༌། རས་ལ་སོགས་པའོ། །ཤའི་ལུས་འདི་བདེན་ཞིང་རྟག་པ་
ཡིན་པ་ལ་མི་གུས་པར་ཕྱིར་ཞིང་ས་དང༌། ཤིང་ལ་བཀུར་བ་ནི། ཕྱིན་ཅི་ལོག་གོ །ཞེས་སྨྲའོ། །དེ་ལ་དད་ཅིང་ཡིད་ཆེས་པ་དག་དེའི་ཚིག་གིས་བཤིག་ཅིང་དྲལ་ཏེ་ས་འོག་ཏུ་སྤའོ། །སེམས་

66-1-564b

ཅན་རྣམས་ལ་ཐེ་ཚོམ་སྐྱེད་ཅིང་ལོག་པར་འཛིན་དུ་བཅུག་པས་མནར་མེད་པའི་དམྱལ་བར་ལྟུང་སྟེ། ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་
ངེ་འཛིན་དེའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་ཕུང་པོ་ནི། གསལ་བར་གྱུར་ཏེ་དྭངས་ཤིང་གསལ་བའི་ནང་ནས་གནས་ལུགས་ཕྲ་མོ་རྟོག་ཅིང་རང་དབང་དུ་གྱུར་
ནས་དེའི་སེམས་ལ་གློ་བུར་དུ་ཤིན་ཏུ་སྦྱངས་བའི་བདེ་བ་ཚད་མེད་པ་སྐྱེ་སྟེ་རང་ཉིད་འཕགས་པར་གྱུར་ཅིང་མཆོག་གི་དབང་ཐོབ་བོ་ཞེས་སྨྲའོ། །འདི་ལ་ཤེས་རབ་ལ་བརྟེན་ནས་ཤིན་ཏུ་སྦྱངས་
པ་ཐོབ་པ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་བའོ་སྙམ་དུ་བསམ་ན་ཤིན་ཏུ་སྦྱངས་པ་ལ་སྲེད་པའི་བདུད་ཀྱི་རིགས་གཅིག་དེའི་སེམས་ལ་
ཞུགས་ཏེ་བདག་ཉིད་རབ་ཏུ་ཚིམ་མོ། །ཞེས་སྨྲ་ཞིང་སླར་ཡང་འབད་པར་མི་བྱེད་དོ། །དེ་དག་ལ་སོགས་པ་ཐོས་པ་མེད་པའི་དགེ་སློང་ཕལ་ཆེ་བས་སེམས་ཅན་རྣམས་ལ་ཐེ་ཚོམ་སྐྱེད་ཅིང་ལོག་
པར་འཛིན་དུ་བཅུག་པས་མནར་མེད་པའི་དམྱལ་བར་ལྟུང་སྟེ་ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་ངེ་འཛིན་དེའི་ནང་ནས་གཟུགས་ཀྱི་ཕུང་
པོ་ནི༑ ཞི་བར་མཐོང༌། ཚོར་བའི་ཕུང་པོ་ནི། གསལ་བར་གྱུར་ཏེ་གསལ་བར་རྟོགས་པའི་ནང་ནས་སྟོང་ཞིང་གསལ་བའི་རང་བཞིན་ཐོབ་སྟེ། དེའི་ནང་ནས་གློ་བུར་དུ་རྟོག་པ་ཞི་བའི་འགོག་

66-1-565a

པ་ལ་ཞུགས་ནས་རྒྱུ་འབྲས་མེད་དོ། །ཞེས་འཛིན་ཅིང་སྟོང་པ་རྐྱང་བ་ལ་ཞུགས་པས་སྟོང་པའི་སེམས་མངོན་དུ་གྱུར་ཏེ། འདི་ལ་རྟག་པ་དང་ཆད་པ་འགོག་པའི་
སེམས་སྐྱེ་བ་ལ་ཐུག་པ་ཞེས་བྱའོ། །ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་པའོ་སྙམ་དུ་བསམ་ན་སྟོང་པའི་བདུད་དེའི་སེམས་ལ་ཞུགས་ཏེ་ཚུལ་ཁྲིམས་
སྲུང་བ་དག་ལ་ཐེག་པ་དམན་པ་ཞེས་སྨོད་ཅིང༌། བྱང་ཆུབ་སེམས་དཔའ་དག་སྟོང་ཉིད་རྟོགས་པས་སྲུང་བ་དང་བཤིག་པ་མེད་ཅེས་སྨྲའོ། །དེས་རྒྱུན་དུ་སྦྱིན་བདག་དད་པ་ཅན་གྱི་ཁྱིམ་དུ་ཆང་
འཐུང་ཞིང་ཤ་ཟ་ལ་ལོག་པར་གཡེམ་པ་སྤྱོད་དོ། །བདུད་ཀྱི་མཐུས་བྱིན་གྱིས་བརླབས་ནས་སྐྱེ་བོ་དེ་དག་ཀྱང་དེ་ལ་ཐེ་ཚོམ་མི་བྱེད་ཅིང་སྨོད་པའི་སེམས་མི་སྐྱེའོ། །བདུད་སེམས་ལ་རིང་དུ་གནས་
པས་བཤང་གཅི་ཟ་བ་ཡང་ཤ་ཆང་དང་འདྲ་བར་སེམས་སོ། །སྟོང་པ་རྐྱང་པ་ལ་ཞུགས་པས་སངས་རྒྱས་ཀྱི་འདུལ་བ་དང་ཚུལ་ཁྲིམས་བཤིག་ཅིང་སྐྱེ་བོ་རྣམས་ལ་ཐེ་ཚོམ་སྐྱེད་ཅིང་སྡིག་པ་ལ་
འགོད་དོ། །དེ་ནས་ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཡང་རིགས་ཀྱི་བུ་དག་ཏིང་ངེ་འཛིན་དེའི་ནང་ནས་གཟུགས་ཀྱི་ཕུང་པོ་ནི། ཞི་བར་མཐོང༌། ཚོར་བའི་ཕུང་པོ་
ནི༑ གསལ་བར་གྱུར་ཏེ་སྟོང་ཞིང་གསལ་བའི་རོ་མྱོང་ཞིང་སྙིང་དང་རུས་པའི་བར་ཞེན་ཅིང་ཞུགས་པས་དེའི་སེམས་ལ་གློ་བུར་དུ་སྲེད་པ་ཚད་མེད་པ་སྐྱེ་ཞིང༌། ཤིན་ཏུ་སྲེད་བས་མྱོས་ཏེ་ལོག་

66-1-565b

པར་གཡེམ་པ་སྤྱོད་དོ། །འདི་ལ་ཏིང་ངེ་འཛིན་གྱི་ཡུལ་མཐུན་ཞིང་བདེ་བར་སེམས་ལ་ཞུགས་ནས་རང་ལ་སྐྱོབ་པའི་ཤེས་རབ་མེད་པས་འཁྲུལ་ཞིང་ལོག་པར་གཡེམ་པ་ལ་ལྟུང་བ་ཞེས་བྱའོ།།
ཚོར་ན་ཉེས་པ་མེད་དེ་འཕགས་པའི་འབྲས་བུ་ཞེས་ནི། མི་བྱའོ། །གལ་ཏེ་འཕགས་པའོ་སྙམ་དུ་བསམ་ན་འདོད་པའི་བདུད་དེའི་སེམས་ལ་ཞུགས་ཏེ་འདོད་ཆགས་ནི། བྱང་ཆུབ་ཀྱི་ལམ་
ཡིན་པར་ཁྱིམ་བདག་ལ་སྟོན་ཅིང་ལྷན་ཅིག་ཏུ་ལོག་པར་གཡེམ་པ་སྤྱོད་ནས་དེ་དག་ལ་ཆོས་འཛིན་པའི་བུ་ཡིན་ནོ། །ཞེས་སྨྲའོ། །བདུད་ཀྱི་རྫུ་འཕྲུལ་གྱི་མཐུས་སྙིགས་མའི་དུས་ན་སྐྱེ་བོ་
ཕལ་པ་བླུན་པོ་དག་འདུས་ཏེ་བརྒྱའམ། དེ་བཞིན་དུ་ཉིས་བརྒྱའམ། ལྔ་བརྒྱའམ། དྲུག་བརྒྱའམ། དེ་ལས་ཀྱང་མང་བ་སྟོང་དང་ཁྲིའི་བར་དུ་འདུའོ། །དེ་ནས་བདུད་དེ་སྐྱེ་བོ་དེ་ལ་འཚེ་བར་
བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་དང་བྲལ་བ་ན་དེ་གཟི་བརྗིད་མེད་པར་གྱུར་ཏེ་རྒྱལ་པོའི་ཆད་པ་ཕོག་ཅིང་སྐྱོ་བོ་རྣམས་ལ་ཐེ་ཚོམ་བསྐྱེད་དེ་ལོག་པར་འཛིན་དུ་བཅུག་
པས་མནར་མེད་པའི་དམྱལ་བར་ལྟུང་སྟེ། ཡང་དག་པའི་གནས་སྟོར་ནས་ལོག་པའི་གོལ་སར་ལྟུང་ངོ༌། །ཀུན་དགའ་བོ། རྣམ་པ་བཅུ་པོ་འདི་ཏིང་ངེ་འཛིན་ལ་སྣང་བའི་ཡུལ་ཏེ། འདི་
ཀུན་ཚོར་བའི་ཕུང་པོ་ལ་སེམས་སྦྱངས་པ་འཁྲུལ་པ་ལས་འདི་འདྲ་བར་གྱུར་ཏེ། སེམས་ཅན་རྨོངས་པ་རྣམས་རང་གི་དྲོད་མ་ཟིན་པས་རྒྱུ་རྐྱེན་འདི་ལྟ་བུ་དང་འཕྲད་ནས་འཁྲུལ་པ་ལ་རང་

66-1-566a

ཉིད་ཀྱིས་མ་ཤེས་པར་བདག་འཕགས་པའོ། །ཞེས་རྫུན་ཆེན་བོ་སྨྲས་ཏེ་མནར་མེད་པའི་དམྱལ་བར་ལྟུང་ངོ༌། །ཁྱེད་ཅག་ངས་བསྟན་པ་འདི་ལ་བརྟེན་ནས་ང་
མྱ་ངན་ལས་འདས་པའི་འོག་ཏུ་སྙིགས་མའི་དུས་སུ་ངས་བསྟན་པའི་དོན་འདི་དག་རྒྱས་པར་ཤོད་ཅིག །གསལ་བར་སྟོན་ཅིག །ལྷའི་བུའི་བདུད་ཀྱིས་སྐབས་མི་རྙེད་པར་སྐྱོང་བ་དང་
སྲུང་ཞིང་སྐྱོབ་ན་བླ་ན་མེད་པའི་ལམ་ཐོབ་བར་འགྱུར་རོ། །ཀུན་དགའ་བོ། རིགས་ཀྱི་བུ་དག་ཏིང་ངེ་འཛིན་སྒོམ་པས་ཚོར་བའི་ཕུང་པོ་དག་ཟད་པ་ན་ཟག་པ་མ་ཟད་ཀྱང་སེམས་ལུས་
དང་བྲལ་ནས་བྱ་སྐོན་པ་ལས་ཐར་བ་དང་འདྲ་བར་རབ་ཏུ་སྒྲུབ་པས་ལུས་ཕལ་པ་ལས་འཕགས་པའི་གནས་དྲུག་ཅུའི་བར་ཡིད་ཀྱི་ལུས་ཐོབ་སྟེ་འགྲོ་བ་དང་འོང་བ་ལ་ཐོགས་པ་
མེད་དོ༑ ༑དཔེར་ན། མི་ལ་ལ་ཞིག་གཉིད་ཀྱི་བརྡོལ་གཏམ་སྨྲ་བ་ན་དོན་གཞན་མི་ཤེས་ཀྱང་ཚིག་གི་གོ་རིམ་དང་འབྲུ་དང་དབྱངས་ཀྱི་བརྗོད་པ་རྣམས་གཉིད་མ་ལོག་པ་གཞན་
གྱིས་ཤེས་པར་ནུས་པ་དང་འདྲ་སྟེ། འདི་ལ་འདུ་ཤེས་ཀྱི་ཕུང་བོའི་སྒྲིབ་གཡོགས་ཞེས་བྱའོ། །གལ་ཏེ་གཡོ་བའི་དྲན་པ་ཟད་ཅིང་འདུ་ཤེས་འཁྲུལ་བ་ཞི་ཞིང་དག་ན་གསལ་རིག་གི་
སེམས་རྡུལ་གྱི་དྲི་མ་ཕྱིས་པ་དང་མཚུངས་བར་འགྱུར་ལ་འཁོར་བའི་འཁོར་ལོ་གཅིག་གི་སྐྱེ་ཤིའི་ཐོག་མཐའ་རྫོགས་པར་མཐོང་ངོ༌། །འདི་ལ་འདུ་ཤེས་ཀྱི་ཕུང་པོ་ཟད་པ་ཞེས་བྱ་

66-1-566b

སྟེ༑ སྐྱེ་བོ་དེ་ཉོན་མོངས་པའི་སྙིགས་མ་ལས་འདའ་བར་ནུས་སོ། །རྒྱུ་འདི་ལ་བརྟགས་ན་ཀུན་ཏུ་ཁྱབ་ཅིང་ཆུད་པའི་ཡང་དག་པ་མ་ཡིན་པའི་འདུ་ཤེས་རྩ་བར་གྱུར་བའོ། །ཀུན་དགའ་བོ། རིགས་
ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་སེམས་གསལ་རིག་ལ་སྲེད་པས་སྙིང་ཐག་པ་ནས་
འབད་ཅིང་ཐབས་ལ་མཁས་པས་འཚོལ་བ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་
ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང་རིགས་ཀྱི་བུ་གང་དག་ཐབས་ལ་མཁས་པ་འཚོལ་བའི་གམ་དུ་འོངས་ནས་སྟན་ལ་འདུག་སྟེ་
ཆོས་འཆད་ཅིང་གཟུགས་གཅིག་ལ་མི་གནས་པར་སྐབས་ལ་ལར་དགེ་སློང་གི་གཟུགས་སུ་སྤྲུལ་ཏེ་སྐྱེ་བོ་དེ་ལ་སྟོན། ལ་ལར་བརྒྱ་བྱིན་དུ་སྤྲུལ། ལ་ལར་བུད་མེད་དུ་སྤྲུལ། ལ་ལར་
དགེ་སློང་མར་སྤྲུལ། ལ་ལར་ཁང་པ་མུན་ནག་གི་ནང་དུ་ཉལ་ནས་ལུས་ལས་འོད་འགྱེད་དེ། སྐྱེ་བོ་དེ་འཁྲུལ་ནས་བྱང་ཆུབ་སེམས་དཔའ་སྙམ་དུ་ཡིད་ཆེས་ནས་དེས་བསླབ་པ་བཞིན་
དུ་བྱེད་ཅིང་ལུས་སེམས་བག་ཡངས་སུ་བཏང་སྟེ་སངས་རྒྱས་ཀྱི་འདུལ་ཁྲིམས་བཤིག་ཅིང་ལྐོག་ཏུ་ལོག་གཡེམ་སྤྱོད་དོ། །ངག་ཏུ་འཇིགས་པ་དང་དགེ་བ་དང་ལྟས་བཟང་པོ་དང་ངན་

66-1-567a

པའི་གཏམ་སྨྲ་བར་འདོད་ལ་སྐབས་ལ་ལར་གནས་ག་གེ་མོ་ཞིག་ཏུ་དེ་བཞིན་གཤེགས་པ་འཇིག་རྟེན་དུ་བྱོན་ཏོ། །ཞེས་སྨྲ། ལ་ལར་མེའི་བསྐལ་པ་
འབྱུང་ངོ༌། །ཞེས་སྨྲ། ལ་ལར་དགྲའི་འཇིགས་པ་འབྱུང་ངོ༌། །ཞེས་སྨྲ་ཞིང་སྐྱེ་བོ་དག་སྐྲག་པར་བྱེད་ཅིང་ནོར་དང་ཡོ་བྱད་སོགས་བརླག་ཏུ་འཇུག་གོ །འདི་ལ་མི་སྡུག་པའི་འདྲེ་རྒས་
ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་
རོ༑ ༑ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཀུན་དགའ་བོ། རིགས་ཀྱི་བུ་དག་ཚོར་བའི་ཕུང་
པོ་མཆོག་ཏུ་སྟོང་ཞིང་ལག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་སེམས་ལ་ཀུན་ཏུ་རྒྱུ་བར་འདོད་ཅིང་ཤིན་ཏུ་བརྩོན་པས་སྣ་ཚོགས་
པ་མཐོང་བར་འདོད་པ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་
པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང་རིགས་ཀྱི་བུ་གང་དག་ཀུན་ཏུ་རྒྱུ་བར་འདོད་པ་དེའི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་

66-1-567b

དེའི་ལུས་མ་འགྱུར་ཡང་དེ་ལས་ཆོས་གཉན་པ་གཞན་དག་གློ་བུར་དུ་སོ་སོ་ནས་རང་ཉིད་རིན་པོ་ཆེའི་པདྨའི་གདན་ལ་འདུག་ཅིང་ལུས་ཐམས་ཅད་གསེར་བཙོ་མའི་ཁ་དོག་ཏུ་གྱུར་པ་
མཐོང་ནས་ཆོས་ཉན་པ་དེ་དག་ཐམས་ཅད་སྔར་མ་ཐོབ་པ་ཐོབ་བོ། །ཞེས་མཐུན་པར་སྨྲའོ། །སྐྱེ་བོ་དེ་དག་འཁྲུལ་ཏེ་འདི་ལ་བྱང་ཆུབ་སེམས་དཔའོ་སྙམ་དུ་ཡིད་ཆེས་ནས་ལོག་པར་
གཡེམ་པའི་སེམས་བསྐྱེད་དེ་སངས་རྒྱས་ཀྱི་འདུལ་ཁྲིམས་བཤིག་ཅིང་ལྐོག་ཏུ་ལོག་གཡེམ་སྤྱོད་དོ། །ངག་ཏུ་སངས་རྒྱས་ཐམས་ཅད་འཇིག་རྟེན་དུ་བྱོན་ཏོ། །ཞེས་སྨྲ་ཞིང༌། ཡུལ་ག་
གེ་མོའི་མི་ཆེ་གེ་མོ་ནི། སངས་རྒྱས་ཆེ་གེ་མོའི་སྤྲུལ་པ་འདིར་འོངས་བའོ། །མི་ཆེ་གེ་མོ་ནི། བྱང་ཆུབ་སེམས་དཔའ་ཆེ་གེ་མོའི་སྤྲུལ་པ་སྟེ། འཇིག་རྟེན་པའི་སྐྱེ་བོ་འདུལ་བའི་དོན་དུ་འོངས་
སོ༑ ༑ཞེས་བྱ་བ་ལ་སོགས་པ་སྟོན་པར་བྱེད་དོ། །གཞན་དག་གིས་སྐྱེ་བོ་དེ་དག་མཐོང་བ་ན་སེམས་དད་ཅིང་གདུགས་ནས་ཕྱིན་ཅི་ལོག་གི་ལྟ་བ་མ་ཚོར་བར་རྒྱས་ཤིང་ཡང་དག་པའི་ཡེ་
ཤེས་འགག་ཅིང་ནུབ་པར་འགྱུར་རོ། །འདི་ལ་ཐན་པ་གཏོང་བའི་འདྲེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཆུལ་དེས་སྐྱོ་བའི་སེམས་སྐྱེས་ནས་དེའི་ལུས་
ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་རིག་ན་མནར་

66-1-568a

མེད་པའི་དམྱལ་བར་ལྟུང་ངོ༌། །རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་གསལ་
བའི་ཏིང་ངེ་འཛིན་ལས་སེམས་རྗེས་སུ་མཐུན་པར་གཞོལ་བར་འདོད་པས་ཤིན་ཏུ་འབད་ཅིང་བརྩོན་པས་ཚོལ་བ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་
གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང་རིགས་ཀྱི་བུ་
གང་དག་རྗེས་སུ་མཐུན་པ་ཚོལ་བ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་དེ་དང་ཆོས་ཉན་པ་བོ་དག་གི་ལུས་གཞན་དུ་མི་འགྱུར་ལ། ཉན་པ་པོ་དག་
ཆོས་མ་ཐོས་གོང་ནས་རང་ཉིད་ཀྱིས་དེའི་དོན་ཤེས་ཤིང་སྐབས་ལ་ལར་སེམས་འགྱུར་ཏེ་སྔོན་གྱི་གནས་རྗེས་སུ་དྲན། ལ་ལར་གཞན་གྱི་སེམས་ཤེས། ལ་ལར་སེམས་ཅན་
དམྱལ་བ་མཐོང༌། ལ་ལར་མིའི་འཇིག་རྟེན་གྱི་ལེགས་ཉེས་ཤེས། ལ་ལར་ངག་ཏུ་ཚིགས་སུ་བཅད་པ་སྨྲ། ལ་ལར་ཁ་ཏོན་བྱེད་པ་སོགས་སུ་འགྱུར་ཏེ། སོ་སོ་ནས་རོལ་ཞིང་
དགའ་བས་སྔོན་མ་ཐོབ་པ་ཐོབ་བོ། །ཞེས་སྨྲའོ། །སྐྱེ་བོ་དེ་དག་འཁྲུལ་ཏེ་འདི་ལ་བྱང་ཆུབ་སེམས་དཔའོ་སྙམ་དུ་ཡིད་ཆེས་ནས་རྗེས་སུ་མཐུན་པར་འདོད་དེ་སངས་རྒྱས་ཀྱི་འདུལ་

66-1-568b

ཁྲིམས་བཤིག་ཅིང་ལྐོག་ཏུ་ལོག་གཡེམ་སྤྱོད་དོ། །ངག་ཏུ་འདི་ལྟར་སྨྲ་བར་འདོད་དེ། སངས་རྒྱས་ལ་ཆེ་ཆུང་གི་བྱེ་བྲག་ཡོད་ཅེས་པ་དང༌། སངས་རྒྱས་དེ་དང་དེ་སྔོན་དུ་བྱོན་སངས་རྒྱས་དེ་
དང་དེ་རྗེས་སུ་བྱོན། དེ་ལ་ཡང་ཡང་དག་པའི་སངས་རྒྱས་དང་བཅོས་མའི་སངས་རྒྱས་དང༌། སྐྱེས་པའི་སངས་རྒྱས་དང༌། བུད་མེད་ཀྱི་སངས་རྒྱས་ཡོད་ཅིང་བྱང་ཆུབ་སེམས་དཔའ་ལ་
ཡང་དེ་དང་འདྲ་བར་ཡོད་ཅེས་སྨྲའོ། །མི་དག་གིས་དེ་མཐོང་བ་དང་སྔ་མའི་སེམས་འགྱུར་ནས་ཕྱིན་ཅི་ལོག་གི་ལྟ་བ་ལ་འཇུག་གོ ། འདི་ལ་རྨོངས་བྱེད་ཀྱི་འདྲེ་རྒས་ནས་བདུད་དུ་གྱུར་པ་ཞེས་
བྱའོ༑ ༑མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་
རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་
མ་ཐོགས་པར་བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་སེམས་ལ་དངོས་པོ་རྣམས་ཀྱི་རྩ་བའི་རྒྱུ་དང་རང་བཞིན་དང་རྣམ་པར་འགྱུར་བ་དང་ཐོག་མ་དང་ཐ་མའི་མཐར་
ཐུག་པར་དཔྱོད་པའི་ཤེས་རབ་ཕྲ་ཞིང་གསལ་བ་བསྐྱེད་དེ་འབད་པས་བྱེ་བྲག་འབྱེད་པར་འདོད་པ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་

66-1-569a

ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་
ཞིང་རིགས་ཀྱི་བུ་གང་དག་རྩ་བའི་རྒྱུ་འཚོལ་བ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་དོ། །དེའི་ལུས་གཟི་བརྗིད་ཅན་དུ་གྱུར་ཏེ། ཚོལ་བ་པོ་དག་དད་ཅིང་འདུན་
པར་བྱས་ནས་ཆོས་མ་ཐོས་གོང་ནས་སེམས་མོས་སོ། །སྐྱེ་བོ་དེ་དག་ལ་ཁྱེད་ཅག་གིས་སངས་རྒྱས་ཀྱི་མྱ་ངན་ལས་འདས་པ་དང༌། བྱང་ཆུབ་དང༌། ཆོས་ཀྱི་སྐུ་ཞེས་བརྗོད་པ་དེ་
ད་ལྟའི་ཤའི་ལུས་འདིས་ཕ་བུ་རིམ་པར་བརྒྱུད་དེ་སྐྱེ་བ་ཉིད་ཆོས་ཀྱི་སྐུ་རྟག་བརྟན་ཐེར་ཟུག་ཏུ་གནས་པའོ། །ཞེས་སྨྲ་ཞིང༌། ད་ལྟའི་གནས་འདི་དག་སངས་རྒྱས་ཀྱི་ཞིང་ཡིན་
གྱི་འདི་ལས་གཞན་དུ་དག་པའི་ཞིང་དང་མཚན་བཟང་པོ་དང་གསེར་གྱི་ཁ་དོག་མེད་དོ། །ཞེས་སྨྲའོ། །མི་དེ་དག་ཡིད་ཆེས་པས་ངེས་པར་བཟུང་ནས་སྔར་གྱི་བསམ་པ་དེ་དོར་
ནས་ལུས་སྲོག་ལ་མི་བལྟ་བར་གུས་པས་བསྟེན་ཏེ་སྔར་མ་ཐོབ་པ་ཐོབ་བོ། །ཞེས་སྨྲའོ། །སྐྱེ་བོ་དེ་དག་འཁྲུལ་ཏེ་འདི་ལ་བྱང་ཆུབ་སེམས་དཔའོ་སྙམ་དུ་ཡིད་ཆེས་ནས་སེམས་
གཅིག་ཏུ་ཞེན་ནས་སངས་རྒྱས་ཀྱི་འདུལ་ཁྲིམས་བཤིག་ཅིང་ལྐོག་ཏུ་ལོག་གཡེམ་སྤྱོད་དོ། །ངག་ཏུ་མིག་དང༌། རྣ་བ་དང༌། སྣ་དང༌། ལྕེ་ཀུན་སངས་རྒྱས་ཀྱི་ཞིང་དང༌། ཕོ་མོའི་

66-1-569b

དབང་པོ་གཉིས་བྱང་ཆུབ་དང༌། མྱ་ངན་ལས་འདས་པའི་ཡང་དག་པའི་གནས་ཡིན་ནོ། །ཞེས་སྨྲས་པ་དང༌། ཤེས་རབ་མེད་པ་དེ་དག་ཚིག་ངན་པ་དེ་ལ་ཡིད་ཆེས་པར་བྱེད་དོ། །
འདི་ལ་སྲོག་ཆགས་གདུག་པའི་འདྲེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་དང་བྲལ་བ་ན་སློབ་མར་བཅས་
པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཡང་
རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་ལྷག་པའི་ལྷའི་བྱིན་རླབས་འབྱུང་
བར་འདོད་པས་སྒོ་སྣ་ཚོགས་ནས་བརྩོན་ཞིང་ནང་ནས་བསྐུལ་བར་འདོད་པ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་
ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང༌། རིགས་ཀྱི་བུ་གང་དག་བྱིན་རླབས་འདོད་པ་
དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་ཉན་པ་པོ་དག་གིས་དེ་མཐོང་བ་ན་ལོ་བརྒྱ་སྟོང་གི་བར་དུ་འགྲོགས་ཤིང་འདྲིས་པ་དང་མཚུངས་པར་དེ་ལ་ཆགས་

66-1-570a

ཏེ་འབྲལ་མི་ཕོང་བར་རང་ཉིད་བྲན་བཞིན་དུ་འཚོ་བ་རྣམ་པ་བཞིས་མཆོད་པས་ངལ་ཞིང་སྐྱོ་བའི་སེམས་མི་སྐྱེའོ། །དེའི་རྗེས་སུ་འབྲང་བ་དེ་དག་སོ་སོ་
ནས་འདི་ནི། བདག་གི་སྔོན་གྱི་སློབ་དཔོན་དགེ་བའི་བཤེས་གཉེན་ནོ་སྙམ་དུ་དད་ཅིང་ཆོས་ལ་སྲེད་པའི་སེམས་ཁྱད་པར་བའི་དབང་གིས་དེ་ལ་ཆགས་པའི་སེམས་སྤྱིན་དང་
འབྱར་རྩི་བརྟན་པ་ལྟར་མི་ཕྱེད་པར་གྱུར་ཏེ་སྔོན་མ་ཐོབ་པ་ཐོབ་བོ། །ཞེས་སྨྲའོ། །སྐྱེ་བོ་དེ་དག་འཁྲུལ་ཏེ་འདི་ལ་བྱང་ཆུབ་སེམས་དཔའོ་སྙམ་དུ་ཡིད་ཆེས་ནས་དེ་ལ་བརྟེན་ཅིང་བསྙེན་
ནས་སངས་རྒྱས་ཀྱི་འདུལ་ཁྲིམས་བཤིག་ཅིང་ལྐོག་ཏུ་ལོག་གཡེམ་སྤྱོད་དོ། །ངག་ཏུ་འདི་ལྟར་སྨྲ་བར་འདོད་དེ། བདག་སྔོན་སྐྱེ་བ་ཆེ་གེ་མོ་ཞིག་ཏུ་མི་ཆེ་གེ་མོ་ཞིག་བསྒྲལ་ཏོ། །
ཞེས་པ་དང༌། དེའི་ཚེ་དེ་དག་བདག་གི་ཆུང་མ་ཆེན་དང་ཕུ་ནུ་དག་སྟེ། ད་ལྟ་ཁྱེད་ཅག་འདུལ་བའི་སླད་དུ་འདིར་འོངས་སོ། །བདག་ཅག་ལྷན་ཅིག་པར་འཇིག་རྟེན་གྱི་ཁམས་ག་
གེ་མོ་ཞིག་ཏུ་དེ་བཞིན་གཤེགས་པ་ཆེ་གེ་མོ་ཞིག་ལ་བསྙེན་བཀུར་བྱེད་དོ། །ཞེས་སྨྲའོ། །ཡང་འདི་ལྟར་སྨྲ་སྟེ་འོད་ཆེན་པོ་ཞེས་བྱ་བའི་ལྷའི་གནས་གཅིག་ལོགས་སུ་ཡོད་དེ།
དེ་ནི༑ དེ་བཞིན་གཤེགས་པ་ཐམས་ཅད་བཞུགས་པའི་གནས་སོ། །ཞེས་སྨྲས་པ་ལ་བློ་དམན་པ་དག་དེའི་རྫུན་གྱི་ཚིག་ལ་ཡིད་ཆེས་ནས་སྔར་གྱི་བསམ་པ་དེ་དོར་རོ། །འདི་

66-1-570b

ལ་རིམས་གཏོང་བའི་འདྲེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་ལས་བྲལ་བ་དང་སློབ་མར་བཅས་པ་
ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཡང་རིགས་
ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་སེམས་ཟབ་མདོ་ལ་འཇུག་པར་འདོད་དེ་དཀའ་
ཐུབ་ཀྱིས་དབེན་ཞིང་ཞི་བ་ལ་མི་གཡོ་བར་གནས་པ་ལ་སྲེད་པས་མི་གཡོ་བའི་བདེ་བ་ཚོལ་བ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་
མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང༌། རིགས་ཀྱི་བུ་གང་དག་
དབེན་པ་འདོད་པ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་ཉན་པ་པོ་དེ་དག་རང་རང་གི་སྔོན་གྱི་བྱུང་བ་ཤེས་པར་འགྱུར་ཞིང༌། ཡང་འགའ་ཞིག་ཏུ་མི་ལ་
ལ་དག་ལ་ཁྱེད་ད་ལྟ་མ་ཤི་བར་དུད་འགྲོའི་ལུས་སུ་གྱུར་ཏོ་ཞེས་སྨྲ་ཞིང༌། ཡང་གཞན་གཅིག་ལ་ཁྱོད་སོང་ལ་དེའི་མཇུག་མ་རྫིས་ཤིག་ཅེས་སྨྲ་ཞིང་དེས་ཀྱང་དེ་ལྟར་བྱས་པས་མི་

66-1-571a

དེ་ལྡང་བར་མ་ནུས་ཏེ། འཁོར་གྱི་སྐྱེ་བོ་ཐམས་ཅད་ཀྱང་ཤིན་ཏུ་དད་ཅིང་མོས་པར་འགྱུར་རོ། །སྐྱེ་བོ་ལ་ལ་དག་ལ་སེམས་ཀྱི་རྟོག་པ་སྐྱེས་པ་ན་དེ་
ཡང་ཤེས་པར་ནུས་སོ། །སངས་རྒྱས་ཀྱི་འདུལ་ཁྲིམས་ལས་ཉིས་འགྱུར་གྱི་ཁྲིམས་བཅས་ནས་དཀའ་ཐུབ་བསྐྱེད་དེ། རྒྱུ་དེས་དགེ་སློང་རྣམས་ལ་སྐུར་བ་འདེབས་ཤིང་རབ་
ཏུ་བྱུང་བ་དག་ལ་ཁ་ཟེར། སྐྱེ་བོ་དག་ལ་ཀླན་ཀ་ཚོལ་ཞིང་ངོ་ཚ་དང་ཁྲེལ་མེད་པར་སྤྱོད། ངག་ཏུ་མ་འོངས་པའི་ལེགས་ཉེས་ལུང་སྟོན་ཞིང་ཇི་ལྟར་སྨྲས་པ་བཞིན་དུས་ལ་བབ་
པ་ན་ཅུང་ཟད་ཙམ་ཡང་མི་འཁྲུལ་བར་འབྱུང་ངོ་འདི་ལ་འདྲེ་སྟོབས་པོ་ཆེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་
དེའི་ལུས་ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་མ་
རིག་ན་མནར་མེད་པའི་དམྱལ་བར་ལྟུང་ངོ༌། །ཡང་རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་བསལ་
བའི་ཏིང་ངེ་འཛིན་ལས་སེམས་ལ་མངོན་པར་ཤེས་པ་འདོད་པས་བརྟུལ་ཞུགས་ལ་བརྩོན་ཞིང་སྔོན་གྱི་གནས་རྗེས་སུ་དྲན་པ་ཚོལ་བ་ན་དེའི་ཚེ་ལྷའི་བདུད་ཀྱིས་གླགས་

66-1-571b

རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ།།
ཞེས་སྨྲ་ཞིང་རིགས་ཀྱི་བུ་གང་དག་མངོན་པར་ཤེས་པ་ཚོལ་བ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང༌། ཆོས་འཆད་པའི་གམ་དུ་རྒྱུས་མེད་པར་ནོར་བུ་
རིན་པོ་ཆེ་རྙེད་པར་གྱུར་ལ་བདུད་དེ་སྐབས་ལ་ལར་དུད་འགྲོའི་ལུས་སུ་སྤྲུལ་ཏེ་ནོར་བུ་དེ་དང༌། ནོར་བུ་སྣ་ཚོགས་པ་དང༌། གཞན་ཡང་ཡི་གེ་གླེགས་བུ་དང༌། སྨྱུ་གུ་ལ་སོགས་
པ་ཡ་མཚན་པའི་དངོས་པོ་སྣ་ཚོགས་པ་ཁས་བཟུང་སྟེ་སྐྱེ་བོ་དག་ལ་བྱིན་ནས་ཕྱིས་བདུད་དེ་སྐྱེ་བོ་དེའི་ལུས་ལ་གཞུག་གོ །ལ་ལར་ཉན་པ་པོ་དག་བསླུ་བར་འདོད་པས་ནོར་བུ་
རིན་པོ་ཆེ་དག་སའི་འོག་ཏུ་སྦས་ཏེ་དེས་བསྟན་པ་ན་ཟླ་འོད་ལྟ་བུའི་སྣང་བ་སྐྱེ་བོ་དེ་དག་གིས་མཐོང་སྟེ་སྔར་མ་མཐོང་བ་མཐོང་ངོ༌། །ཞེས་སྨྲའོ། །སྨན་དང་རྩྭ་སྣ་ཚོགས་པ་ཟ་ཞིང་
ཁ་ཟས་བཟང་པོ་མི་ཟའོ། །ལ་ལར་ཏིལ་འབྲུ་གཅིག་ཙམ་དང༌། ནས་འབྲུ་གཅིག་ཙམ་རེ་ཟོས་ཀྱང་བདུད་ཀྱི་མཐུས་དེའི་ལུས་ཀྱི་ཤ་རྒྱས་ཤིང་སྟོབས་དང་ལྡན་པར་འགྱུར་རོ། །
བདུད་དེས་དགེ་སློང་ལ་སྐུར་བ་འདེབས་ཤིང་རབ་ཏུ་བྱུང་བ་ལ་ཁ་ཟེར་ནས་ངོ་ཚ་དང་ཁྲེལ་མེད་པར་སྤྱོད་དོ། །ངག་ཏུ་འདི་ལྟར་སྨྲ་བར་འདོད་དེ། ཡུལ་ཁམས་གཞན་གྱི་རིན་པོ་

66-1-572a

ཆེའི་གཏེར་དང༌། ཕྱོགས་བཅུའི་འཇིག་རྟེན་དག་ན་འཕགས་པ་རྣམས་སྦས་པའི་ཚུལ་དུ་ཡོད་པ་དག་སྨྲའོ། །དེའི་རྗེས་སུ་འབྲང་བའི་སྐྱེ་བོ་ཡ་མཚན་
པ་དག་གཞན་གྱིས་མཐོང་བར་འགྱུར་རོ། །འདི་ལ་རི་དང༌། ནགས་ཚལ་དང༌། སའི་ལྷ་དང༌། མཁར་གྱི་ལྷ་དང༌། གཤིན་རྗེའི་རིགས་ཀྱི་འདྲེ་དག་རྒས་ནས་བདུད་དུ་གྱུར་
པ་ཞེས་བྱའོ། །ལ་ལར་རང་ཉིད་ལོག་གཡེམ་སྤྱོད་དེ་སངས་རྒྱས་ཀྱི་འདུལ་ཁྲིམས་བཤིག་ཅིང་སྐྱེ་བོ་གཞན་དག་ཀྱང་དེའི་རྗེས་སུ་འབྲངས་ནས་ལྐོག་ཏུ་འདོད་པའི་ཡོན་
ཏན་ལྔ་ལ་སྤྱོད་དོ། །ལ་ལར་བརྩོན་འགྲུས་རྩོམ་ཞིང་རྩྭ་དང་ཤིང་ཟ་ལ། གཅིག་ཏུ་མ་ངེས་པའི་ལས་དག་བྱེད་དོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་
སྐྱེས་ནས་དེའི་ལུས་ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་
ཞིང་བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཡང་རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་
བརྟན་ཅིང་རྫོགས་ལ་གསལ་བའི་ཏིང་ངེ་འཛིན་ལས་སེམས་ལ་རྫུ་འཕྲུལ་གྱིས་སྤྲུལ་བསྒྱུར་སྣ་ཚོགས་བྱེད་པར་འདོད་ནས་འབད་པ་ཆེན་པོས་རྫུ་འཕྲུལ་གྱི་རྒྱུ་གང་

66-1-572b

ལས་འབྱུང་བ་ཚོལ་ཞིང་རྫུ་འཕྲུལ་གྱི་མཐུ་འདོད་པ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་
བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང༌། རིགས་ཀྱི་བུ་གང་དག་རྫུ་འཕྲུལ་འདོད་པ་དག་གི་གམ་དུ་
འོངས་ནས་སྟན་ལ་འདུག་སྟེ་ཆོས་འཆད་ཅིང་མི་དེས་ལག་ཏུ་མེ་འབར་བ་བཟུང་སྟེ་ཆ་མང་པོར་བགོས་ནས་ཆོས་ཉན་པ་པོ་འཁོར་རྣམ་བཞིའི་མགོ་ལ་བཞག་ཅིང༌། ཉན་
པ་པོ་དེ་དག་གི་མགོར་བཞག་པའི་མེ་ལྕེ་འདོམ་གང་ཙམ་དུ་འབར་ཡང་ཚ་བའི་རང་བཞིན་ཡང་མེད་སྲེག་པར་ཡང་མི་བྱེད་དོ། །སྐབས་ལ་ལར་ཆུའི་སྟེང་དུ་ས་བདེ་བ་ལ་འགྲོ་
བ་བཞིན་དུ་འགྲོ་།ལ་ལར་པར་སྣང་ལ་མི་གཡོ་བར་བདེ་བར་འདུག །ལ་ལར་རིལ་པའི་ནང་དུ་འཇུག་ཅིང་སྣོད་ཆུང་ངུའི་ནང་དུ་ཡང་འདུག་གོ །སྐར་ཁུང་གི་དྲ་མིག་དང་རྩིག་
པ་ལ་ཡང་ཐོགས་པ་མེད་པར་འགྲོ་སྟེ། མཚོན་ཆ་དང་དམག་ལ་ནི། རང་དབང་མ་ཐོབ་བོ། །རང་ཉིད་སངས་རྒྱས་སུ་ཁས་འཆེ་ཞིང་གོས་དཀར་པོ་གྱོན་ནས་དགེ་སློང་གི་ཕྱག་
དང་དུ་ལེན། བསམ་གཏན་དང་ཚུལ་ཁྲིམས་ལ་སྐུར་བ་འདེབས། རབ་ཏུ་བྱུང་བ་དག་ལ་ཁ་ཟེར། སྐྱེ་བོ་དག་ལ་ཀླན་ཀ་ཚོལ་ཞིང་ངོ་ཚ་དང་ཁྲེལ་མེད་པར་སྤྱོད་དོ། །ངག་

66-1-573a

ཏུ་རྫུ་འཕྲུལ་ལ་དབང་ཐོབ་པར་སྨྲ་ཞིང་ལ་ལར་སྐྱེ་བོ་དག་ལོགས་ཤིག་ཏུ་སངས་རྒྱས་ཀྱི་ཞིང་མཐོང་བར་བྱེད་དེ། དེ་དག་ནི། བདུད་ཀྱིས་བྱིན་གྱིས་
བརླབས་པ་ཡིན་གྱི་ཡང་དག་པ་མ་ཡིན་ནོ། །དེས་ལོག་པར་གཡེམ་པ་ལ་བསྔགས་པར་བྱེད་ཅིང་སྡིག་པ་ཆེན་པོ་ལ་མི་འཛེམ། ངོ་ཚ་དང་བྲལ་བའི་ཚིག་ལ་ཆོས་ཀྱི་
གཏམ་མོ། །ཞེས་ཟེར་ཏེ། འདི་ལ་ནམ་མཁའ་དང་སའི་ལྷ་མཐུ་བོ་ཆེ་དང༌། རིའི་ལྷ་དང༌། མཚོའི་ལྷ་དང༌། རླུང་གི་ལྷ་དང༌། ཆུ་ཀླུང་གི་ལྷ་དང༌། སའི་ལྷ་དང༌། རྩྭ་ཤིང་
གི་ལྷ་བསྐལ་པའི་ཐོག་མ་ནས་ཡོད་པ་རྣམས་དང༌། ཡང་ན་ཀླུ་བདུད་དང་དྲང་སྲོང་ཚེ་ཟད་ནས་བདུད་དུ་གྱུར་པ་དང༌། ཡང་དྲང་སྲོང་ཚེ་ཟད་ནས་འཆི་བ་ལ་ཐུག་པ་
ལུས་མ་བརྗེས་པར་འདྲེ་གཞན་དེའི་ལུས་ལ་ཞུགས་ཏེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་སྐྱེས་ནས་དེའི་ལུས་
ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་པས་
མ་རིག་ན་མནར་མེད་པའི་དམྱལ་བར་ལྟུང་ངོ༌། །ཡང་རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་

66-1-573b

ལ་གསལ་བའི་ཏིང་ངེ་འཛིན་ལས་འགོག་པ་ལ་འཇུག་པར་འདོད་ཅིང་ཡུན་རིང་དུ་བརྩོན་པས་སྤྲུལ་བསྒྱུར་གྱི་རང་བཞིན་ལ་སྟོང་པ་ཟབ་མོ་ཚོལ་བ་ན་དེའི་ཚེ་ལྷའི་བདུད་ཀྱིས་གླགས་
རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་
པ་ཐོབ་བོ། །ཞེས་སྨྲ་ཞིང་རིགས་ཀྱི་བུ་གང་དག་སྟོང་པ་ཚོལ་བ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་འཁོར་གྱི་ནང་དུ་རང་ཉིད་ཀྱི་ལུས་གློ་བུར་དུ་
མི་སྣང་བར་གྱུར་ཏེ་འཁོར་གྱིས་མི་མཐོང་ཞིང༌། སྟོང་པ་དེའི་ནང་ནས་ཐོལ་གྱིས་བྱུང་སྟེ། འབྱུང་བ་དང་ནུབ་པར་བྱེད་པ་ལ་དབང་ཐོབ་བོ། །ལ་ལར་ལུས་ཤིན་ཏུ་དྭངས་པ་བཻཌཱུཪྱ་
ལྟར་སྟོན། རྐང་ལག་བརྐྱང་བསྐུམ་ཙམ་གྱིས་ཙནྡན་གྱི་དྲི་འབྱིན། ལ་ལར་བཤང་གཅི་ཡང་རོ་སྦྲང་རྩི་ལྟར་སྟོན། རྒྱུ་དེས་འདུལ་ཁྲིམས་ལ་སྐུར་བ་འདེབས། རབ་ཏུ་བྱུང་བ་
ལ་བརྙས་ཤིང་སྨོད། རྟག་པར་ངག་ཏུ་རྒྱུ་དང་འབྲས་བུ་མེད། ལན་གཅིག་ཤི་ནས་སླར་གཏན་དུ་མི་སྐྱེ། འཕགས་པ་དང་སོ་སོ་སྐྱེ་བོ་མེད་ཅེས་སྨྲ་ལ། སྟོང་པ་མངོན་དུ་གྱུར་
ཀྱང་ལྐོག་ཏུ་ལོག་གཡེམ་སྤྱོད་དོ། །ཞེས་སྨྲའོ། །དེ་དག་འདོད་པ་དང་དུ་བླངས་ཏེ་སྟོང་པའི་སེམས་ཐོབ་ནས་རྒྱུ་དང་འབྲས་བུ་མེད་ཅེས་སྨྲའོ། །འདི་ལ་ཉི་ཟླ་གཟའ་འཛིན་གྱི་

66-1-574a

ཟེར་དང༌། གསེར་དང༌། ཤེལ་དང༌། བཀྲ་ཤིས་ཀྱི་རྩྭ་དང༌། གྱི་ལིང་དང༌། མཁའ་ལྡིང་དང༌། རུས་སྦལ་དང༌། ཁྲུང་ཁྲུང་དང༌། གཞན་ཡང་ལོ་
སྟོང་དང་ཁྲི་ལོན་ནས་མི་འཆི་བར་མི་མ་ཡིན་དུ་གྱུར་ཅིང་ཡུལ་ཁམས་སུ་འབྱུང་སྟེ་རྒས་ནས་བདུད་དུ་གྱུར་པ་ཞེས་བྱའོ། །མི་དེ་ལ་འཚེ་བར་བྱེད་པའི་ཚུལ་དེས་སྐྱོ་བའི་སེམས་
སྐྱེས་ནས་དེའི་ལུས་ལས་བྲལ་བ་དང་སློབ་མར་བཅས་པ་ལ་རྒྱལ་པོའི་ཆད་པ་ཕོག་པར་འགྱུར་རོ། །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་བསླུས་
པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཡང་རིགས་ཀྱི་བུ་དག་ཚོར་བའི་ཕུང་པོ་མཆོག་ཏུ་སྟོང་ཞིང་ལོག་པར་རྟོག་པ་ལ་མ་ཐོགས་པར་བརྟན་ཅིང་རྫོགས་ལ་
གསལ་བའི་ཏིང་ངེ་འཛིན་ལས་སེམས་ལ་ཚེ་རིང་བར་འདོད་པའི་དབང་གིས་ལུས་ངལ་བ་ཁྱད་དུ་བསད་ནས་ཡུན་རིང་དུ་འཚོ་བའི་ཐབས་ཚོལ་ཞིང་ལས་ཀྱི་དབང་གིས་
སྐྱེ་འཆི་དོར་ནས་རང་དབང་གིས་སྐྱེ་འཆི་ནུས་པའི་གཟུགས་ཕྲ་མོས་རིང་དུ་གནས་པར་འདོད་པ་ན་དེའི་ཚེ་ལྷའི་བདུད་ཀྱིས་གླགས་རྙེད་ནས་དེ་མ་ཐག་ཏུ་རྫུ་འཕྲུལ་གྱིས་འོངས་
ཤིང་མི་དེ་ལ་ཞུགས་ཏེ་ངག་གིས་མདོ་སྡེ་བཤད་ཀྱང་རང་ཉིད་ལ་བདུད་ཞུགས་པ་མ་ཚོར་བར་བླ་ན་མེད་པའི་མྱ་ངན་ལས་འདས་པ་ཐོབ་བོ། །ཞེས་སྨྲ་ཞིང༌། རིགས་ཀྱི་

66-1-574b

བུ་གང་དག་རིང་དུ་འཚོ་བར་འདོད་པ་དག་གི་གམ་དུ་འོངས་ནས་སྟན་ལ་འདུག་སྟེ་ཆོས་འཆད་ཅིང་འདི་སྐད་སྨྲ་སྟེ། རྟག་པར་ཡུལ་གཞན་དུ་ཐོགས་པ་མེད་པར་འགྲོའོ། །ཞེས་
སྨྲ་ཞིང༌། ལ་ལར་དཔག་ཚད་ཁྲིའི་བར་དུ་ཕྱིན་ཏེ་དབུགས་འབྱུང་འཇུག་ཙམ་དུ་སླར་འཁོར་བ་ན་ཡུལ་དེ་ནས་ཡོ་བྱད་བླངས་ནས་འོངས་སོ། །ལ་ལར་ཁྱིམ་གཅིག་ན་རང་དང་
ལྷན་ཅིག་ཏུ་འདུག་པ་དག་ལ་ཁྱིམ་དེའི་ཤར་གྱི་རྩིག་དྲུང་ནས་ནུབ་ཀྱི་རྩེག་དྲུང་གི་བར་གོམ་པ་འགའ་ཙམ་གྱི་ས་ལ་ཡང་ལོ་དུ་མར་བགྲོད་ཀྱང་མི་སླེབ་པར་བྱེད་དོ། །དེས་དེ་
དག་ཡིད་ཆེས་ཤིང་དད་ནས་དེ་ཉིད་སངས་རྒྱས་དངོས་སུ་བྱོན་པའོ་སྙམ་དུ་སེམས་སོ། །ཡང་དེའི་ངག་ཏུ་ཕྱོགས་བཅུའི་སེམས་ཅན་ཐམས་ཅད་ངའི་བུ་ཡིན། བདག་ལས་
སངས་རྒྱས་ཐམས་ཅད་སྐྱེས། ང་ཡེ་ནས་སངས་རྒྱས་འཇིག་རྟེན་དུ་བྱོན་པ་ཡིན་གྱི་འཇིག་རྟེན་ལས་འདའ་བ་ལ་ལམ་བསྒོམ་པ་ལ་བརྟེན་ནས་འབྱུང་བ་མ་ཡིན་ནོ། །ཞེས་ཟེར་
ཏེ༑ འདི་ལ་འཇིག་རྟེན་ལ་གནས་པའི་རང་དབང་ཅན་གྱི་ལྷའི་བདུད་ཅེས་བྱའོ། །དེའི་འཁོར་དུ་ཙ་མུཎྜི་དང༌། རྒྱལ་པོ་ཆེན་པོ་བཞི་དང༌། ཤ་ཟའི་བུ་བྱང་ཆུབ་ཀྱི་སེམས་བསྐྱེད་
པ་དང༌། ཏིང་ངེ་འཛིན་དང་བྲལ་བ་དག་ལ་བསྐུལ་ཏེ་དེ་དག་གི་གཟི་བརྗིད་དང་མདངས་འཕྲོག་པར་བྱེད་དོ། །ལ་ལར་རང་ཉིད་སློབ་དཔོན་ལ་མ་བརྟེན་པར་ལམ་བསྒོམས་

66-1-575a

ཤིང་ང་ནི། རྡོ་རྗེ་འཆང་ཡིན་ཞེས་བཀུར་དུ་བཅུག་ཅིང༌། ཁྱོད་ལ་ཚེ་རིང་བར་བྱའོ། །ཞེས་སྨྲས་ཏེ་བུ་མོ་མཛེས་མར་སྤྲུལ་ནས་དེ་དང་ལོག་
པར་གཡེམ་པ་ཤིན་ཏུ་སྤྱོད་པས་རིང་པོ་མ་ལོན་པར་དེའི་ཀླད་པ་དང་མཆིན་པ་ཡང་སྐེམ་པར་བྱེད་དོ། །རང་གཅིག་པུ་ཟླ་མེད་པར་སྨྲ་བར་བྱེད་ལ་གཞན་གྱིས་ཉན་པ་
ན་འདྲེས་བརླམས་པ་དང་འདྲ་བར་འགྱུར་ཏེ། གཞན་གྱི་སེམས་འགྱུར་ཞིང་གཞན་དག་ལ་གནོད་པ་བྱས་པས་རྒྱལ་པོའི་ཆད་པ་འབྱུང་ངོ༌། །ཆད་པ་མ་བྱུང་ཡང་བྱུང་བ་དང་
འདྲ་བར་ལུས་བསྐམས་ཏེ་འཆིའོ། །དེ་ལྟ་བུའི་སྐྱེ་བོ་དེ་རྨོངས་ཤིང་མྱོས་ཏེ་སྲོག་ཆད་པ་ལ་ཐུག་གོ །ཁྱེད་ཅག་ཐོག་མ་ནས་རིག་ན་འཁོར་བར་མི་འཇུག་ལ་འཁྲུལ་ཞིང་
བསླུས་པས་མ་རིག་ན་མནར་མེད་པའི་དམྱལ་བར་ལྟུང་ངོ༌། །ཀུན་དགའ་བོ། ཁྱོད་ཤེས་པར་གྱིས་ཤིག །བདུད་རྣམ་པ་བཅུ་པོ་འདི་ནི། སྙིགས་མའི་དུས་སུ་ངའི་གསུང་
རབ་ལ་རབ་ཏུ་བྱུང་སྟེ་ལམ་སྒྲུབ་པའི་སྐྱེ་བོ་དག་གི་སེམས་ལ་འཇུག་པར་བྱེད་ལ། རེས་འགའ་ནི། རང་གི་ལུས་མངོན་པར་བསྟན་ཏེ་བདག་རིང་པོ་ནས་ཡང་དག་པར་རྫོགས་
པའི་སངས་རྒྱས་སོ། །ཞེས་སྨྲ་ཞིང་ལོག་གཡེམ་གྱི་སྤྱོད་པ་བསྔགས་པར་བྱེད་ལ་སངས་རྒྱས་ཀྱི་འདུལ་ཁྲིམས་བཤིག་སྟེ། བདུད་སྡིག་ཅན་སློབ་མར་བཅས་པས་ལོག་

66-1-575b

པར་གཡེམ་པ་གཅིག་ནས་གཅིག་ཏུ་འཕེལ་བར་བྱེད་དོ། །འདི་ལྟ་བུའི་ཕྱིན་ཅི་ལོག་གི་གདོན་དེ་དག་གིས་སེམས་རྨོངས་སུ་བཅུག་ནས་ཉེ་ན་ཚེ་རབས་དགུ་།རིང་ན་ཚེ་རབས་
བརྒྱའི་བར་དུ་དེ་ལྟར་སྤྱོད་ཅིང་བདུད་ཀྱི་གཉེན་དུ་འགྱུར་རོ། །ཚེ་འཕོས་ནས་བདུད་ཀྱི་རིས་སུ་འགྱུར་ལ་དེ་ནས་ཀྱང་རྫོགས་པའི་སངས་རྒྱས་ཀྱི་ལམ་དོར་ནས་མནར་མེད་པའི་
སེམས་ཅན་དམྱལ་བར་ལྟུང་ངོ༌། །ཁྱོད་རྣམ་པར་གྲོལ་བ་ཐོབ་ཀྱང་འགོག་པ་ལ་ལམ་འཇུག་པར་སྔོན་གྱི་སྨོན་ལམ་མི་གཏང་བར་བསྟན་པའི་ཐ་མ་ལ་སྙིང་རྗེ་ཆེན་པོ་བསྐྱེད་དེ་
ཡང་དག་པའི་སེམས་ཀྱིས་བལྟས་པས་སེམས་ཅན་རྣམས་སྐྱོབ་ཅིང་གྲོལ་བར་བྱས་ཏེ་བདུད་ཀྱིས་མི་ཚུགས་པར་ཡང་དག་པའི་དོན་ཐོབ་པར་གྱིས་ཤིག །ངས་ཁྱེད་ཅག་སྐྱེ་ཤི་ལས་
ཐར་པར་བྱས་པས་ཁྱེད་ཅག་སངས་རྒྱས་ཀྱི་བཀའ་བཞིན་བྱེད་ན། དེ་ནི། སངས་རྒྱས་ཀྱི་བཀའ་དྲིན་བསབ་པ་ཞེས་བྱའོ། །ཀུན་དགའ་བོ། རྣམ་པ་བཅུ་པོ་འདི་ཏིང་ངེ་འཛིན་ལ་སྣང་བའི་
ཡུལ་ཏེ༑ འདི་ཀུན་འདུ་ཤེས་ཀྱི་ཕུང་པོ་ལ་སེམས་སྦྱངས་པ་འཁྲུལ་བ་ལས་འདི་འདྲ་བར་གྱུར་ཏེ། སེམས་ཅན་རྨོངས་པ་རྣམས་རང་གི་དྲོད་མ་ཟིན་པས་རྒྱུ་རྐྱེན་འདི་ལྟ་བུ་དང་འཕྲད་
ནས་འཁྲུལ་པ་ལ་རང་ཉིད་ཀྱིས་མ་ཤེས་པར་བདག་འཕགས་པའོ། །ཞེས་རྫུན་ཆེན་པོ་སྨྲས་ཏེ་མནར་མེད་པའི་དམྱལ་བར་ལྟུང་ངོ༌། །ཁྱེད་ཅག་ངས་བསྟན་པ་འདི་ལ་བརྟེན་ནས་ང་མྱ་

66-1-576a

ངན་ལས་འདས་པའི་འོག་ཏུ་སྙིགས་མའི་དུས་སུ་ངས་བསྟན་པའི་དོན་འདི་དག་རྒྱས་པར་ཤོད་ཅིག །གསལ་བར་སྟོན་ཅིག །ལྷའི་བུའི་བདུད་ཀྱིས་
སྐབས་མི་རྙེད་པར་སྐྱོང་བ་དང་སྲུང་ཞིང་སྐྱོབ་ན་བླ་ན་མེད་པའི་ལམ་ཐོབ་པར་འགྱུར་རོ། །དེ་བཞིན་གཤེགས་པའི་གསང་བ་སྒྲུབ་པའི་དོན་མངོན་པར་ཐོབ་པའི་རྒྱུ།
བྱང་ཆུབ་སེམས་དཔའ་ཐམས་ཅད་ཀྱི་སྤྱོད་པ་རྒྱ་མཚོ་སྟོན་པ། སངས་རྒྱས་ཀྱི་གཙུག་ཏོར་དཔའ་བར་འགྲོ་བ་ཞེས་བྱ་བ་ཐེག་པ་ཆེན་པོའི་མདོ། བམ་པོ་བཅུ་པ། ཀུན་དགའ་བོ།
རིགས་ཀྱི་བུ་གང་དག་ཏིང་ངེ་འཛིན་ལ་མཉམ་པར་བཞག་པས་འདུ་ཤེས་ཀྱི་ཕུང་པོ་ཟད་པ་ན་སྐྱེ་བོ་དེ་རྒྱུན་དུ་རྨི་ལམ་དང་འདུ་ཤེས་འགགས་ནས་སད་པ་དང་གཉིད་ལོག་
པ་འདྲ་ཞིང་གསལ་རིག་དབེན་ཞིང་དྭངས་པ་ནི། ནམ་མཁའ་དྭངས་པ་དང་འདྲའོ། །ཡང་མདུན་གྱི་ཡུལ་གྱི་རྣམ་པ་དང་རགས་པ་དང་ཐོགས་པ་མེད་ལ། འདི་ལ་འཇིག་
རྟེན་གྱི་ས་ཆེན་པོ་དང་རི་དང་ཆུ་ཀླུང་དག་ལ་བལྟས་པ་ན་མེ་ལོང་གི་ནང་དུ་གཟུགས་བརྙན་ཤར་བ་བཞིན་འོངས་པ་ན་གོས་པ་མེད་ཅིང་སོང་བ་ན་རྗེས་མེད། རྫུན་པའི་
སྣང་བ་ཙམ་ལས་སྔོན་གྱི་བག་ཆགས་ཟད་དེ་རྣམ་པར་དག་པའི་རང་བཞིན་ཁོ་ན་ལུས་སོ། །འདི་ནས་སྐྱེ་འགག་གི་རྩ་བ་མངོན་པར་རིག་པར་འགྱུར་ཞིང༌། ཕྱོགས་བཅུའི་

66-1-576b

རིགས་བཅུ་གཉིས་ཀྱི་སེམས་ཅན་གྱི་རིགས་ཀྱི་རྩ་བ་ཤེས་པར་འགྱུར་རོ། །སོ་སོའི་སྐྱེ་བའི་རྒྱུ་མ་མཐོང་ཡང་མཚུངས་པར་སྐྱེ་བའི་རྩ་བའི་རྒྱུ་ནི། སྨིག་རྒྱུ་གཡོ་བ་དང་འདྲ་སྟེ།
གསོབ་ཏུ་གྱུར་པའི་དབང་པོ་དང་ཡུལ་གྱི་མཐར་ཐུག་པའི་གནད་ཀྱིས་གནས་ཤེས་སོ། །འདི་ལ་འདུ་བྱེད་ཀྱི་ཕུང་པོའི་སྒྲིབ་གཡོགས་ཞེས་བྱའོ། །གལ་ཏེ་སྨིག་རྒྱུ་དང་འདྲ་བར་
གཡོ་བ་དེ་རང་གི་རང་བཞིན་ལ་ཞུགས་ཏེ་སྔོན་གྱི་བག་ཆགས་ཟད་པ་ན་རླབས་དང་བྲལ་བའི་ཆུ་དང་བར་འགྱུར་བ་དང་འདྲ་སྟེ། འདི་ལ་འདུ་བྱེད་ཀྱི་ཕུང་པོ་ཟད་པ་ཞེས་བྱའོ། །
སྐྱེ་བོ་དེ་སེམས་ཅན་སྙིགས་མ་ལས་འདའ་བར་ནུས་སོ། །རྒྱུ་འདི་ལ་བརྟག་ན་དབེན་ཞིང་མི་མངོན་པ་རྫུན་པའི་འདུ་ཤེས་རྩ་བར་གྱུར་པའོ། །ཀུན་དགའ་བོ། ཤེས་པར་གྱིས་ཤིག །
ཡང་དག་པའི་ཤེས་རབ་ཐོབ་སྟེ་ལྷག་མཐོང་གི་ཏིང་ངེ་འཛིན་ལ་སྙོམས་པར་འཇུག་པའི་རིགས་ཀྱི་བུ་དག་ཡང་དག་པའི་དོན་ལ་སེམས་གསལ་ཞིང་མི་གཡོ་བར་གྱུར་པས་ལྷའི་
བདུད་རིགས་བཅུ་པོས་གླགས་མི་རྙེད་ལ། གདོད་རང་རང་གི་རིགས་ཀྱི་རྩ་བ་ཕྲ་ཞིང་མཐར་ཐུག་པར་དཔྱད་དེ་ཤེས་པར་ནུས་སོ། །ཡང་སོ་སོའི་རིགས་ཀྱི་རྒྱུའི་རྩ་བ་མངོན་དུ་གྱུར་
ཀྱང་དེ་ལ་ཁད་ཀྱིས་གཡོ་བའི་རྒྱུ་ལ་དཔྱད་པ་ན་རྩྭ་བའི་རྒྱུ་ལས་གལ་ཏེ་རྣམ་པར་རྟོག་པ་སྐྱེས་ན་སྐྱེ་བོ་དེ་རྒྱུ་མེད་པའི་ལྟ་བ་གཉིས་སུ་ལྟུང་ངོ༌། །དེ་ལ་དང་པོ་ནི། རྩ་བའི་རྒྱུ་མེད་

66-1-577a

པར་མཐོང་སྟེ། དེའི་ཕྱིར་ཞེ་ན། སྐྱེ་བོ་དེ་སྐྱེ་བའི་རྩ་བ་མཐོང་བ་ན་མིག་གི་དབང་པོ་ཡོན་ཏན་བརྒྱད་བརྒྱ་དང་ལྡན་པའི་མཐུ་ལ་བརྟེན་ནས་
བསྐལ་པ་བརྒྱད་ཁྲི་ཚུན་ཆད་ཀྱི་སེམས་ཅན་རྣམས་སྐྱེ་ཤི་རིམ་པར་བརྒྱུད་དེ་འཁོར་བར་འཁོར་བ་མཐོང་ངོ༌། །སེམས་ཅན་རྣམས་འཁོར་བར་འཁོར་བའི་གནས་བསྐལ་
པ་བརྒྱད་ཁྲི་ཕན་ཆད་མི་སྣང་བའི་རྟོག་པ་སྐྱེས་ནས་ཕྱོགས་བཅུའི་འཇིག་རྟེན་གྱི་སེམས་ཅན་རྣམས་བསྐལ་པ་བརྒྱད་ཁྲི་ཚུན་གྱི་འདི་དག་རྒྱུ་མེད་པར་རང་བཞིན་གྱིས་ཡོད་
སྙམ་དུ་རྟོགས་སོ། །དེ་ལྟར་རྟོགས་པས་ཡང་དག་པའི་ལྟ་བ་སྟོར་ནས་མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །གཉིས་པ་ནི། ད་ལྟའི་རྒྱུ་མེད་པར་
མཐོང་སྟེ། ཅིའི་ཕྱིར་ཞེ་ན། སྐྱེ་བོ་དེ་སྐྱེ་བའི་རྩ་བ་མཐོང་བ་ན་མི་ནས་མིར་སྐྱེ་བ་དང༌། བྱ་ནས་བྱར་སྐྱེ་བར་ཤེས། བྱ་རོག་ནི། གཞི་ནས་ནག །གཞད་ནི། གཞི་ནས་དཀར།
མི་དང་ལྷ་ནི། གཞི་ནས་འགྲེང༌། དུད་འགྲོ་ནི། གཞི་ནས་དུད། དཀར་པོ་ནི། བཀྲུས་པ་མ་ཡིན། ནག་པོ་ནི། ཁ་བསྒྱུར་བ་མ་ཡིན་ཏེ། བསྐལ་པ་བརྒྱད་ཁྲིའི་བར་དུ་
ཡང་གཞན་དུ་འགྱུར་བ་མེད་དོ། །ད་ལྟའི་ལུས་འདི་ཕྱི་མའི་མཐའི་བར་དུ་ཡང་འདི་ཁོ་ན་བཞིན་ལ། ངས་གཞི་ནས་བྱང་ཆུབ་ཅེས་བྱ་བ་མ་མཐོང་ན། ཇི་ལྟར་བྱང་

66-1-577b

ཆུབ་སྒྲུབ་པའི་བྱ་བ་ཡོད། འདི་ལ་ད་ལྟའི་དངོས་པོ་སྣ་ཚོགས་པའི་རྣམ་པ་གཞི་ནས་རྒྱུ་མེད་པར་ཤེས་པར་གྱིས་ཤིག་ཅེས་སྨྲའོ། །དེ་ལྟར་རྟོག་པས་ཡང་དག་པའི་ལྟ་བ་སྟོར་ནས་
མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་དང་པོ་རྒྱུ་མེད་པར་སྨྲ་བའི་གྲུབ་མཐའ་འཛིན་པའི་མུ་སྟེགས་ཅན་ཞེས་བྱའོ། །ཀུན་དགའ་བོ། ཏིང་ངེ་
འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་སེམས་གསལ་ཞིང་མི་གཡོ་བར་གྱུར་པས་ལྷའི་བདུད་རིགས་བཅུ་པོས་གླགས་མི་རྙེད་ལ། གདོད་རང་རང་གི་
རིགས་ཀྱི་རྩ་བ་ཕྲ་ཞིང་མཐར་ཐུག་པར་དཔྱད་དེ། གལ་ཏེ་ཀུན་ཏུ་རྟག་པའི་དོན་ལ་རྣམ་པར་རྟོག་པའི་སེམས་སྐྱེས་ན་སྐྱེ་བོ་དེ་ཀུན་ཏུ་རྟག་པར་ལྟ་བ་བཞིར་ལྟུང་ངོ༌། །དེ་ལ་དང་པོ་
ནི༑ སེམས་དང་ཡུལ་གཉིས་རང་བཞིན་ལ་དཔྱད་ནས་གཉིས་ཀ་ལ་རྒྱུ་གཏན་ནས་མ་རྙེད་པས་བསྒོམ་ཞིང་སྦྱང་བཞིན་དུ་བསྐལ་པ་ཉི་ཁྲིའི་ནང་གི་ཕྱོགས་བཅུའི་སེམས་ཅན་
རྣམས་སྐྱེ་འགག་རྒྱུན་མི་འཆད་པར་འཁོར་ཏེ་རང་བཞིན་དེ་ལས་འདའ་བ་མེད་པར་མཐོང་ནས་འདི་ནི། རྟག་པའོ་སྙམ་དུ་སེམས་སོ། །གཉིས་པ་ནི། སྐྱེ་བོ་དེ་འབྱུང་བ་ཆེན་
པོ་བཞིའི་རྩ་བའི་རྒྱུ་ལ་དཔྱད་དེ་ཁམས་བཞིའི་རང་བཞིན་རྟག་པར་གནས་སོ་སྙམ་དུ་རྟོགས་ནས་བསྒོམ་ཞིང་སྦྱང་བཞིན་དུ་བསྐལ་པ་བཞི་ཁྲིའི་ནང་གི་ཕྱོགས་བཅུའི་སེམས་

66-1-578a

ཅན་རྣམས་ཀྱི་སྐྱེ་འགག་རྟག་པར་གནས་ཏེ་རང་བཞིན་དེ་ལས་འདའ་བ་མེད་པར་མཐོང་ནས་འདི་ནི། རྟག་པའོ་སྙམ་དུ་སེམས་སོ། །གསུམ་པ་ནི།
སྐྱེ་བོ་དེ་སྐྱེ་མཆེད་དྲུག་དང༌། ཉོན་ཡིད་དང༌། ཀུན་གཞི་སོགས་དང༌། སེམས་དང་ཡིད་ཀྱི་རྣམ་པར་ཤེས་པའི་རྩ་བའི་རྒྱུའི་མཐར་ཐུག་པར་དཔྱད་དེ་རང་བཞིན་རྟག་པའོ་
སྙམ་དུ་བསམ་ནས་བསྒོམ་ཞིང་སྦྱང་བཞིན་དུ་བསྐལ་པ་བརྒྱད་ཁྲིའི་ནང་གི་ཕྱོགས་བཅུའི་སེམས་ཅན་རྣམས་འཁོར་བར་འཁོར་ཡང་གདོད་མ་ནས་རྟག་པར་གནས་
པའི་རང་བཞིན་མི་འགྱུར་བར་མཐོང་ཞིང་དེ་ལ་དཔྱད་ནས་རྟག་པའོ་སྙམ་དུ་སེམས་སོ། །བཞི་པ་ནི། སྐྱེ་བོ་དེ་འདུ་ཤེས་སྐྱེ་བའི་རྒྱུན་འགག་པའི་རྗེས་སུ་སླར་ཡང་རྒྱུན་འདུག་
པ་དང༌། གནས་པ་དང༌། འཁོར་བའི་གནས་མེད་ལ། སྐྱེ་བ་དང༌། འགག་པའི་འདུ་ཤེས་གཅིག་ཏུ་འགག་པའི་ཕྱིར་རང་སྐྱེ་ཞིང་འགག་པ་མེད་པར་རིགས་སོ་སྙམ་དུ་
སྒྲོ་བཏགས་ནས་རྟག་པའོ་སྙམ་དུ་སེམས་སོ། །དེ་ལྟར་རྟག་པར་འཛིན་པས་ཡང་དག་པའི་ལྟ་བ་སྟོར་ནས་མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་
ལོ༑ ༑འདི་ལ་གཉིས་པ་ཀུན་ཏུ་རྟག་པར་སྨྲ་བའི་གྲུབ་མཐའ་འཛིན་པའི་མུ་སྟེགས་ཅན་ཞེས་བྱའོ། །ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་

66-1-578b

སེམས་གསལ་ཞིང་མི་གཡོ་བར་གྱུར་བས་བདུད་ཀྱིས་གླགས་མི་རྙེད་ལ། སྐྱེ་བའི་རིགས་ཀྱི་རྩ་བ་ཕྲ་ཞིང་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་
བདག་དང་གཞན་དུ་སྒྲོ་འདོགས་པ་ན་སྐྱེ་བོ་དེ་ཕྱིན་ཅི་ལོག་བཞིའི་ནང་དུ་ལྷུང་ནས་ཁ་ཅིག་ནི། རྟག །ཁ་ཅིག་ནི། མི་རྟག་པར་ལྟ་བའི་ལྟ་བར་ལྟུང་ངོ༌། །དེ་ལ་དང་པོ་ནི། སྐྱེ་བོ་དེ་
རྨད་དུ་བྱུང་བའི་གསལ་རིག་ཕྱོགས་བཅུའི་འཇིག་རྟེན་གྱི་ཁམས་སུ་ཁྱབ་པར་མཐོང་ནས་དེའི་མཐར་ཐུག་པ་ན་རང་ཉིད་འཕགས་པའོ་སྙམ་དུ་བསམ་ནས་ལུས་འདི་ཉིད་ཀྱིས་
ཕྱོགས་བཅུར་ཁྱབ་ཅིང་རྣམ་པར་མི་གཡོ་ལ། སེམས་ཅན་ཐམས་ཅད་ངའི་སེམས་ཀྱི་ནང་དུ་རང་སྐྱེ་ཞིང་རང་འཆི་བར་སྣང་ངོ་སྙམ་ནས་རང་གི་སེམས་ཀྱི་རང་བཞིན་ནི། རྟག་པ་
ཡིན་ལ། གཞན་སྐྱེ་བ་དང༌། འགག་པ་ནི། མི་རྟག་པའོ། །ཞེས་སྨྲའོ། །གཉིས་པ་ནི། སྐྱེ་བོ་དེ་རང་གི་སེམས་ལ་མི་བལྟ་བར་ཕྱོགས་བཅུའི་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་
གྱི་ཁམས་ཐམས་ཅད་ལ་དཔྱད་པ་ན་མཐར་བསྐལ་པས་འཇིག་པའི་གནས་སུ་མཐོང་ནས་སྣ་ཚོགས་པའི་རང་བཞིན་གྱི་མི་རྟག་པའོ། །ཞེས་སྨྲ་ལ། མཐར་བསྐལ་པས་མི་འཇིག་པ་
དེ་ནི༑ རྟག་པའོ། །ཞེས་སྨྲའོ། །གསུམ་པ་ནི། སྐྱེ་བོ་དེ་རང་གི་སེམས་ཆ་ཤས་སུ་ཕྱེ་སྟེ་དཔྱད་པ་ན་ཤིན་ཏུ་ཕྲ་ཞིང་ལྐོག་ཏུ་གྱུར་པ་རྡུལ་ཕྲ་རབ་ལྟ་བུར་ཕྱོགས་བཅུ་ཀུན་ཏུ་འགྲོ་ཡང་

66-1-579a

རང་བཞིན་འགྱུར་བ་མེད་ལ། ལུས་འདི་སྐྱེད་པར་ཡང་བྱེད། འཇིག་པར་ཡང་བྱེད་ཅིང་དེའི་འཇིག་པ་མེད་པའི་རང་བཞིན་ནི། ངའི་རང་
བཞིན་ཡིན་ལ། སྐྱེ་འཆི་ཐམས་ཅད་ང་ལས་བྱུང་ཞིང་མི་རྟག་པའི་རང་བཞིན་ནོ། །ཞེས་སྨྲའོ། །བཞི་པ་ནི། སྐྱེ་བོ་དེ་འདུ་ཤེས་ཀྱི་ཕུང་པོ་ཟད་པར་ནི། ཤེས། འདུ་བྱེད་
ཀྱི་ཕུང་པོའི་རྒྱུན་འཇུག་པར་ནི། མཐོང་སྟེ། འདུ་བྱེད་ཀྱི་ཕུང་པོ་རྒྱུན་དུ་འཇུག་པས་རྟག་པའི་རང་བཞིན་ནོ་སྙམ་དུ་རྟོགས་ལ། གཟུགས་དང་ཚོར་བ་དང་འདུ་ཤེས་ལ་སོགས་
པ་ནི༑ གཅིག་ཏུ་འགག་ཟིན་པས་མི་རྟག་གོ །ཞེས་རྟོགས་ཏེ། ཁ་ཅིག་ནི། རྟག་པ་དང༌། ཁ་ཅིག་ནི། མི་རྟག་པའོ་སྙམ་དུ་སེམས་པས་མུ་སྟེགས་ཅན་གྱི་ལྟ་བར་ལྷུང་
ནས་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་གསུམ་པ་རྟག་པར་ལྟ་བའི་མུ་སྟེགས་ཅན་ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་
པའི་དོན་ལ་སེམས་གསལ་ཞིང་མི་གཡོ་བར་གྱུར་པས་བདུད་ཀྱིས་གླགས་མི་རྙེད་ལ་སྐྱེ་བའི་རིགས་ཀྱི་རྩ་བའི་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་
པ་ཁད་ཀྱིས་སྐྱེས་ནས་རང་གི་ཆ་ཤས་ལ་རྟོག་ཅིང་དམིགས་པ་ན་སྐྱེ་བོ་དེ་བདག་ཏུ་ལྟ་བ་བཞིར་ལྟུང་ངོ༌། །དེ་ལ་དང་པོ་ནི། སྐྱེ་བོ་དེའི་སེམས་ལ་སྐྱེ་བའི་རྩ་བའི་རྒྱུ་

66-1-579b

ཀུན་ཏུ་འཁོར་ཞིང་རྒྱུན་འཇུག་པ་གཅིག་ཏུ་མི་སྡོད་པར་སེམས་པས་འདས་པ་དང་མ་འོངས་པའི་མཐའ་ཡོད་ལ། རིམ་པར་འཐུད་པའི་སེམས་ཀྱི་རྒྱུན་ལ་མཐའ་མེད་དོ་སྙམ་དུ་སེམས་
སོ༑ ༑གཉིས་པ་ནི། སྐྱེ་བོ་དེ་བརྟགས་པ་ན་བསྐལ་པ་བརྒྱད་ཁྲིའི་ནང་གི་སེམས་ཅན་རྣམས་མཐོང་ལ་བསྐལ་པ་བརྒྱད་ཁྲི་ཕན་ཆད་ནི། མཐོང་བ་དང་ཐོས་པའི་གནས་མེད་པས་དེ་
ལྟ་བུ་ནི། མཐའ་དང་བྲལ་བ་ཡིན་ལ། སེམས་ཅན་ཡོད་པའི་གནས་ནི། མཐའ་ཡོད་པའོ་སྙམ་དུ་སེམས་སོ། །གསུམ་པ་ནི། སྐྱེ་བོ་དེ་འདི་སྙམ་དུ་བདག་གིས་ཐམས་ཅད་ཤེས་
པའི་ཚུལ་ལ་བརྟགས་པ་ན་མཐའ་དང་བྲལ་བའི་རང་བཞིན་ཁོང་དུ་ཆུད་པར་སྣང་ངོ༌། །སྣ་ཚོགས་པའི་སེམས་ཅན་སེམས་ཀྱིས་གསལ་བར་མཐོང་ངོ༌། །བདག་ལས་གཞན་
སེམས་ཅན་དེ་དག་ལ་རང་བཞིན་མཐོང་བའི་སེམས་ཡོད་པར་མི་ཤེས་སོ་སྙམ་དུ་བསམ་པས་དེ་དག་གི་མཐའ་དང་བྲལ་བའི་སེམས་ཐོབ་པར་མི་འགྱུར་ལ། མཐའ་ཡོད་
པའི་རང་བཞིན་ཉིད་ཡོད་དོ་སྙམ་དུ་སེམས་སོ། །བཞི་པ་ནི། སྐྱེ་བོ་དེ་འདུ་བྱེད་ཀྱི་ཕུང་པོའི་སྟོང་པ་ལ་དཔྱད་ནས་རང་གི་སེམས་ཤེས་པའི་དབང་གིས་སེམས་ཅན་ཐམས་
ཅད་ཀྱི་སེམས་ལ་དཔགས་ཤིང་བརྟགས་ནས་དེ་དག་ལས་འགའ་ཞིག་ནི། སྐྱེ་བ་དང༌། འགའ་ཞིག་ནི། འཆིའོ་སྙམ་སྟེ་འཇིག་རྟེན་ཐམས་ཅད་ལས་ཕྱེད་ནི། མཐའ་ཡོད།

66-1-580a

ཕྱེད་ནི། མཐའ་མེད་ལ། འདི་ལྟར་མཐའ་ཡོད་པ་དང༌། མཐའ་མེད་པ་ལས་བརྟགས་པས་མུ་སྟེགས་ཀྱི་ལྟ་བར་ལྷུང་ནས་བྱང་ཆུབ་ཀྱི་ངོ་བོ་ཉིད་
ལ་འཁྲུལ་ལོ། །འདི་ལ་བཞི་པ་མཐའ་ཡོད་པར་ལྟ་བའི་མུ་སྟེགས་ཅན་ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་སེམས་གསལ་
ཞིང་མི་གཡོ་བར་གྱུར་པས་བདུད་ཀྱིས་གླགས་མི་རྙེད་ལ་སྐྱེ་བའི་རིགས་ཀྱི་རྩ་བ་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་པ་བགས་ཀྱིས་སྐྱེས་ནས་འདུ་ཤེས་
ཀྱི་མཐོང་བའི་ནང་ནས་རྟོག་པ་སྐྱེས་ཏེ་སྐྱེ་བོ་དེ་ཕྱིན་ཅི་ལོག་བཞིས་གཅིག་ཏུ་མ་ངེས་པར་སྣ་ཚོགས་སུ་སྨྲ་བའི་རྫུན་པའི་ལྟ་བའི་ལྟུང་ངོ༌། །དེ་ལ་དང་པོ་ནི། སྐྱེ་བོ་དེ་སེམས་
འགྱུར་བའི་རྒྱུ་ལ་བརྟག་པ་ན་འཕོ་ཞིང་འགྱུར་བར་མཐོང་བ་ནི། མི་རྟག་པ་ཞེས་བྱ་ལ། རྒྱུན་མི་འཆད་པར་མཐོང་བ་ནི། རྟག་པ་ཞེས་བྱ་ཞིང༌། གང་མཐོང་བར་བྱ་བ་ནི། སྐྱེ་
བ་ཞེས་བྱ། གང་མི་མཐོང་བ་ནི། འགག་པ་ཞེས་བྱ་སྟེ། རིམ་པར་འཐུད་པའི་རྒྱུའི་རང་བཞིན་མི་འཆད་པ་ནི། འཕེལ་བ་ཞེས་བྱ། རིམ་པར་བརྒྱུད་པ་ལས་འབྲེལ་བའི་
དངོས་པོ་བྲལ་བ་ནི། འགྲིབ་པ་ཞེས་བྱ། སོ་སོར་སྐྱེ་བ་ནི། ཡོད་པ་ཞེས་བྱ། སོ་སོར་འཆི་བ་ནི། མེད་པ་ཞེས་བྱའོ། །གནས་ལུགས་ལྟར་ཀུན་ཏུ་བརྟགས་པ་ན་ལྟ་བ་

66-1-580b

གཞན་མཐོང་ཞིང་ཆོས་ཚོལ་བ་པོ་དག་གིས་དེའི་དོན་དྲིས་པ་ན་ལན་དུ་ང་ད་ལྟ་སྐྱེ་བ་ཡང་ཡིན། འགག་པ་ཡང་ཡིན། ཡོད་པ་ཡང་ཡིན། མེད་པ་ཡང་ཡིན། འཕེལ་བ་ཡང་
ཡིན། འགྲིབ་པ་ཡང་ཡིན་ཞེས་འཁྲུལ་བའི་ཚིག་མ་ངེས་པར་སྨྲ་སྟེ། དྲི་བ་པོའི་སྔར་ཡིད་ལ་ངེས་པའི་ཚིག་དོན་སྟོར་བར་བྱེད་དོ། །གཉིས་པ་ནི། སྐྱེ་པོ་དེ་སེམས་ལ་བརྟགས་པ་
ན་གང་ཡོད་པའི་གནས་མ་རྙེད་པས་མེད་པར་རྟོགས་ནས་གཞན་གྱིས་དྲིས་པ་ན་ལན་དུ་ཅི་ཡང་མེད་དོ། །ཞེས་ལན་གཅིག་པུ་སྨྲ་ལ་མེད་ཅེས་བྱ་བའི་ཚིག་མ་གཏོགས་པ་
གཞན་མི་སྨྲའོ། །གསུམ་པ་ནི། སྐྱེ་བོ་དེ་སེམས་ལ་བརྟགས་པ་ན་གང་དུ་ཡང་མེད་པའི་གནས་མ་རྙེད་པས་ཡོད་པར་རྟོགས་ནས་གཞན་གྱིས་དྲིས་པ་ན་ལན་དུ་ཡོད་དོ། །
ཞེས་ལན་གཅིག་པུ་སྨྲ་ལ། ཡོད་ཅེས་བྱ་བའི་ཚིག་མ་གཏོགས་པ་གཞན་མི་སྨྲའོ། །བཞི་པ་ནི། སྐྱེ་བོ་དེ་ཡོད་པ་དང་མེད་པ་གཉིས་ཀར་མཐོང་ནས་དེ་གཉིས་ཕན་ཚུན་
འགལ་བས་དེའི་སེམས་འཁྲུལ་ནས་དྲི་བ་པོ་དག་ལ་ལན་དུ་ཡོད་པ་ཡང་ཡིན། མེད་པ་ཡང་ཡིན། མེད་པའི་ནང་ནས་ཡོད། ཡོད་པའི་ནང་ནས་མེད་དོ། །ཞེས་རྣམ་པ་
ཐམས་ཅད་དུ་འཁྲུལ་པའི་ཚིག་སྨྲ་བས་གཞན་གྱིས་ཞིབ་ཏུ་བརྒལ་ཞིང་འདྲི་བའི་སྐབས་མི་རྙེད་དོ། །འདི་ལྟར་རྟོག་ཅིང་སེམས་པས་ཀུན་ཏུ་འཁྲུལ་ཞིང་རྫུན་སྨྲ་བའི་མུ་སྟེགས་

66-1-581a

ཅན་གྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་ལྔ་པ་ཕྱིན་ཅི་ལོག་བཞིའི་རང་བཞིན་ཀུན་ཏུ་འཁྲུལ་ཞིང་མི་འཆི་བ་སྨྲ་
བའི་མུ་སྟེགས་ཅན་ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་སེམས་གསལ་ཞིང་མི་གཡོ་བར་གྱུར་པས་བདུད་ཀྱིས་
གླགས་མི་རྙེད་ལ་སྐྱེ་བའི་རིགས་ཀྱི་རྩ་བ་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་རྣམ་རྟོག་གི་རྒྱུན་ཟད་པ་མེད་པར་སྐྱེ་ཞིང༌། ཤི་
བའི་འོག་ཏུ་གཟུགས་ཡོད་ཅེས་ཕྱིན་ཅི་ལོག་གི་རྟོག་པ་འཁྲུལ་བས་རེས་འགའ་རང་གི་ལུས་རྟག་པར་བཟུང་ནས་གཟུགས་ངའོ་སྙམ་དུ་སེམས་སོ། །རེས་འགའ་རང་
ཉིད་ཀྱིས་ཐམས་ཅད་ལ་ཁྱབ་པར་མཐོང་ནས་ང་ལ་གཟུགས་ཡོད་སྙམ་དུ་སེམས་སོ། །རེས་འགའ་མདུན་གྱི་ཡུལ་རྣམས་ལ་རང་དབང་དུ་ལོངས་སྤྱད་པས་ང་གཟུགས་
ལ་དབང་སྙམ་དུ་སེམས་སོ། །རེས་འགའ་འདུ་བྱེད་ཀྱི་འབྲེལ་བ་རྒྱུན་མ་ཆད་པ་ལ་བརྟེན་ནས་ང་གཟུགས་ལ་གནས་སོ་སྙམ་དུ་སེམས་སོ། །འདི་ལྟར་རྣམ་པར་རྟོག་ཅིང་
ཤི་པའི་འོག་ཏུ་གཟུགས་ཡོད་དོ། །ཞེས་སྨྲའོ། །དེ་བཞིན་དུ་ཕུང་པོ་གཞན་རྣམས་ལ་རིགས་པ་སྤོས་ཏེ་རྣམ་པ་བཅུ་དྲུག་ཡོད་པར་རྟོག་གོ །འདི་ནས་ཡང་ན་ཀུན་ནས་

66-1-581b

ཉོན་མོངས་པ་ཁོ་ནར་འགྱུར་ལ་ཡང་ན་རྣམ་པར་བྱང་བ་ཁོ་ནར་འགྱུར་ཞིང་དེ་གཉིས་ཀྱི་རང་བཞིན་གཅིག་ཏུ་གནས་ཀྱང་ཕན་ཚུན་དུ་མི་སྒྲིབ་བོ་ཞེས་སྨྲའོ། །འདི་ལྟར་ཤི་
བའི་འོག་ཏུ་གཟུགས་ཡོད་དོ། །ཞེས་རྣམ་པར་རྟོག་པས་མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་དྲུག་པ་ཕུང་པོ་ལྔའི་ནང་ནས་ཤི་བའི་འོག་ཏུ་གཟུགས་
ཡོད་དོ། །ཞེས་ཕྱིན་ཅི་ལོག་ཏུ་སྨྲ་བའི་མུ་སྟེགས་ཅན་ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་སེམས་གསལ་ཞིང་མི་གཡོ་བར་གྱུར་
པས་བདུད་ཀྱིས་གླགས་མི་རྙེད་ལ་སྐྱེ་བའི་རིགས་ཀྱི་རྩ་བའི་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་སྔར་གཟུགས་དང་ཚོར་བ་དང་འདུ་ཤེས་
རྣམས་འགག་པ་ལས་རྣམ་པར་རྟོག་པ་སྐྱེས་པས་སྐྱེ་བོ་དེ་ཤི་བའི་འོག་ཏུ་གཟུགས་མེད་ཅེས་ཕྱིན་ཅི་ལོག་གི་སེམས་སྐྱེ་སྟེ་གཟུགས་འགག་པར་མཐོང་བ་ན་ལུས་ཀྱི་རྟེན་མེད་
པར་འགྱུར་བ་དང༌། འདུ་ཤེས་འགག་པར་མཐོང་བ་ན་སེམས་ཆགས་པའི་ཡུལ་མེད་བ་དང༌། ཚོར་བ་འགག་པར་མཐོང་བ་ན་ཕྱི་མའི་འབྲེལ་བ་མེད་པར་འགྱུར་རོ། །ཕུང་
པོའི་རང་བཞིན་ཞི་ཞིང་འགག་ན་སྐྱེ་བ་ཙམ་ཡོད་ཀྱང་ཚོར་བ་དང་འདུ་ཤེས་མེད་པ་རྩ་ཤིང་དང་འདྲ་སྟེ། འདི་ཉིད་ད་ལྟ་ཐོབ་པ་མེད་ན་ཤི་བའི་འོག་ཏུ་ལྟ་ག་ལ་ཡོད། འདི་ལ་

66-1-582a

ཞིབ་ཏུ་བརྟག་ན་ཤི་བའི་འོག་ཏུ་གཟུགས་མེད་ཅེས་སྨྲའོ། །འདི་བཞིན་དུ་རིགས་པ་སྤོས་ཏེ་དཔྱད་ན་གཟུགས་མེད་པ་རྣམ་པ་བརྒྱད་ཡོད་དོ་སྙམ་དུ་
སེམས་སོ། །འདི་ནས་བརྩམས་ཏེ་མྱ་ངན་ལས་འདས་པ་དང༌། རྒྱུ་དང༌། འབྲས་བུ་ཐམས་ཅད་སྟོང་པར་མཐོང་ཞིང་མིང་ཙམ་དུ་ཟད་ཀྱི། ཡེ་ནས་ཆད་པའོ། །ཞེས་སྨྲའོ།།
འདི་ལྟར་ཤི་བའི་འོག་ཏུ་གཟུགས་མེད་དོ། །ཞེས་རྟོག་པས་མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་བདུན་པ་ཕུང་པོ་ལྔའི་ནང་ནས་ཤི་བའི་
འོག་ཏུ་གཟུགས་མེད་དོ། །ཞེས་ཕྱིན་ཅི་ལོག་ཏུ་སྨྲ་བའི་མུ་སྟེགས་ཅན་ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་དོན་ལ་སེམས་
གསལ་ཞིང་མི་གཡོ་བར་གྱུར་པས་བདུད་ཀྱིས་གླགས་མི་རྙེད་ལ། སྐྱེ་བའི་རིགས་ཀྱི་རྩ་བ་མཐར་ཐུག་པར་དཔྱད་དེ་རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་
འདུ་བྱེད་གནས་ཤིང་ཡོད་པའི་ཚེ་ཚོར་བ་དང་འདུ་ཤེས་གཉིས་འགག་སྟེ་མེད་པས་ཡོད་པ་དང་མེད་པ་དེ་གཉིས་ཀ་ལ་བརྟག་སྟེ་སོ་སོར་འཇིག་པར་མཐོང་ལ། སྐྱེ་
པོ་དེ་ཤི་བའི་འོག་ཏུ་ཐམས་ཅད་མེད་ཅེས་ཕྱིན་ཅི་ལོག་གི་ལྟ་བ་ལ་འཇུག་གོ །ཡང་གཟུགས་དང་ཚོར་བ་དང་འདུ་ཤེས་ཡོད་པར་སྣང་ཡང་ཡོད་པ་མ་ཡིན་ལ། འདུ་བྱེད་

66-1-582b

འཕོ་བ་དང་གཡོ་བའི་ནང་དུ་མེད་པར་སྣང་ཡང་མེད་པར་མི་འགྱུར་རོ། །འདི་བཞིན་དུ་རིགས་པ་སྤོས་ནས་ཕུང་པོའི་མཐར་ཐུག་པར་དཔྱད་དེ་མེད་པ་མ་ཡིན་པར་གྱུར་པའི་
གཟུགས་བརྒྱད་སྐྱེས་ནས་གང་ཡང་རུང་བའི་འབྲེལ་བ་གཅིག་དྲན་པ་ན་ཤི་བའི་འོག་ཏུ་གཟུགས་ཡོད་པ་དང་མེད་པའོ་ཞེས་སྨྲའོ། །ཡང་འདུ་བྱེད་ཐམས་ཅད་ཀྱི་རང་
བཞིན་འགྱུར་ཞིང་འཁྲུལ་བ་ལ་བརྟགས་པས་མངོན་པར་ཤེས་པའི་སེམས་བསྐྱེད་དེ་ཡོད་པ་དང་མེད་པ་ཐམས་ཅད་མ་ཡིན་པར་རྟོགས་ཤིང་སྟོང་པ་ཡང་དག་པའི་ཚད་
ཟིན་པར་མ་གྱུར་པས་འདི་ལྟར་ཤི་བའི་འོག་ཏུ་ཐམས་ཅད་མ་ཡིན་ཞེས་བརྟགས་ནས་ཕྱི་མའི་མཐའི་བར་དུ་རྨོངས་ཤིང་བརྗོད་དུ་རུང་བ་རྙེད་པར་མི་འགྱུར་བས་མུ་སྟེགས་
ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་བརྒྱད་པ་ཕུང་པོ་ལྔའི་ནང་ནས་ཤི་བའི་འོག་ཏུ་ཐམས་ཅད་མ་ཡིན་ཞེས་ཕྱིན་ཅི་ལོག་ཏུ་སྨྲ་བའི་མུ་སྟེགས་ཅན་
ཞེས་བྱའོ། །ཡང་ཏིང་ངེ་འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་ཏིང་ངེ་འཛིན་ལ་གསལ་ཞིང་རྣམ་པར་མི་གཡོ་བར་གྱུར་པས་བདུད་ཀྱིས་གླགས་མི་རྙེད་ལ།
སྐྱེ་བའི་རིགས་ཀྱི་རྩ་བ་མཐར་ཐུག་པར་དཔྱད་དེ། རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་སྐྱེ་བའི་ཕྱི་མཐའ་ལ་བརྟགས་པ་ན་སྐྱེ་བ་ཕྱི་མ་ཕྱི་མ་དག་མེད་དོ་སྙམ་

66-1-583a

ནས་དེ་ལ་ནོར་བའི་ཕྱིར་སྐྱེ་བོ་དེ་ཆད་པར་ལྟ་བ་རྣམ་པ་བདུན་དུ་འགྱུར་ཏེ། རེས་འགའ་ལུས་འགག །རེས་འགའ་འདོད་པ་ཟད་པར་འགག །རེས་
འགའ་སྡུག་བསྔལ་ཟད་པར་འགག །རེས་འགའ་རབ་ཏུ་དགའ་བ་འགག །རེས་འགའ་བཏང་སྙོམས་ཡང་འགག་པར་འགྱུར་བ་སོགས་འདི་བཞིན་སྔོན་དང་ཕྱི་མ་ལ་ཞིབ་ཏུ་
བརྟགས་ནས་རྣམ་པ་བདུན་གྱི་མཐར་ཐུག་པར་དཔྱད་དེ། ད་ལྟ་བ་འགག་ཅིང་འགག་པའི་རྗེས་སུ་སླར་མི་སྐྱེའོ་སྙམ་དུ་སེམས་སོ། །འདི་ལྟར་ཤི་བའི་འོག་ཏུ་སྐྱེ་བ་ཅི་ཡང་
མེད་དོ༑ ༑ཞེས་རྟོག་པས། བྱང་ཆུབ་ཀྱི་ལམ་ནི། གོལ་ཏེ། འདི་ལ་དགུ་པ་ཤི་བའི་འོག་ཏུ་ཕུང་པོ་ལྔ་ཆད་པར་ལྟ་བའི་ཕྱིན་ཅི་ལོག་གི་མུ་སྟེགས་ཅན་ཞེས་བྱའོ། །ཡང་ཏིང་ངེ་
འཛིན་དེ་ལ་གནས་པའི་རིགས་ཀྱི་བུ་དག་ཡང་དག་པའི་ཏིང་ངེ་འཛིན་གསལ་ཞིང་མི་གཡོ་བར་གྱུར་པས་བདུད་ཀྱིས་གླགས་མི་རྙེད་ལ། སྐྱེ་བའི་རིགས་ཀྱི་རྩ་བ་མཐར་ཐུག་པར་
དཔྱད་དེ། རྟག་པ་དང་མི་རྟག་པའི་རྟོག་པ་ཁད་ཀྱིས་སྐྱེས་ནས་ཡང་སྲིད་ཕྱི་མ་ཕྱི་མ་དག་ཡོད་དོ་སྙམ་དུ་འཛིན་པའི་རྟོག་པ་སྐྱེས་ཤིང༌། སྐྱེ་བོ་དེ་མྱ་ངན་ལས་འདས་པར་ལྟ་བ་
རྣམ་པ་ལྔར་ལྟུང་ངོ༌། །རེས་འགའ་འཆི་འཕོས་ཏེ་འདོད་པའི་ཁམས་སུ་སྐྱེ་བ་ལ་ཡང་དག་པའོ་སྙམ་དུ་སེམས་སོ། །འོད་གསལ་བ་མཐོང་ནས་འདོད་ཅིང་ཆགས་པའི་སེམས་

66-1-583b

བསྐྱེད་པ་དང༌། རེས་འགའ་སྡུག་བསྔལ་གྱི་རང་བཞིན་མེད་སྙམ་པའི་ཕྱིར་བསམ་གཏན་དང་པོ་ལ་དང༌། རེས་འགའ་སེམས་ལ་མྱ་ངན་མེད་སྙམ་པའི་ཕྱིར་བསམ་གཏན་གཉིས་པ་
ལ་དང་༑ རེས་འགའ་རབ་ཏུ་དགའ་ཞིང་ཡིད་བདེ་བའི་ཕྱིར་བསམ་གཏན་གསུམ་པ་ལ་དང༌། རེས་འགའ་བདེ་བ་དང་སྡུག་བསྔལ་བ་གཉིས་ཀ་འགག་སྟེ་འཁོར་བར་འཁོར་བ་དང༌།
སྐྱེ་འགག་གི་རང་བཞིན་གྱི་དབང་དུ་མི་འགྲོའོ་སྙམ་པས་བསམ་གཏན་བཞི་པ་ལ་སེམས་སོ། །ཟག་པ་དང་བཅས་པའི་ལྷའི་གནས་འདི་རྣམས་ཞི་བ་འདུས་མ་བྱས་སོ་སྙམ་དུ་འཁྲུལ་ཏེ།
གནས་དེ་ལྔ་དགའ་ཞིང་བདེ་ལ་རྣམ་པར་དག་ཅིང་རྨད་དུ་བྱུང་བའི་གནས་སུ་སེམས་སོ། །འདི་ལྟར་ཀུན་ཏུ་སྒྲོ་བཏགས་ནས་གནས་འདི་ལྔ་ལ་མཐར་ཐུག་པའོ། །ཞེས་སྨྲའོ། །དེ་ལྟར་
མྱ་ངན་ལས་མངོན་པར་འདས་པ་ལྔ་ལ་རྣམ་པར་བརྟགས་པས་མུ་སྟེགས་ཀྱི་ལྟ་བར་ལྟུང་སྟེ་བྱང་ཆུབ་ཀྱི་ངོ་བོ་ཉིད་ལ་འཁྲུལ་ལོ། །འདི་ལ་བཅུ་པ་ཕུང་པོ་ལྔའི་ནང་དུ་ཕྱིན་ཅི་ལོག་གི་མྱ་ངན་
ལས་འདས་པ་ལྔ་ཡོད་པར་སྨྲ་བའི་མུ་སྟེགས་ཅན་ཞེས་བྱའོ། །ཀུན་དགའ་བོ། རྣམ་པ་བཅུ་པོ་འདི་ཏིང་ངེ་འཛིན་ལ་སྣང་བའི་ཡུལ་ཏེ་འདི་ཀུན་འདུ་བྱེད་ཀྱི་ཕུང་པོ་ལ་སེམས་སྦྱངས་པ་
འཁྲུལ་པ་ལས་འདི་འདྲ་བར་གྱུར་ཏེ་སེམས་ཅན་རྨོངས་པ་རྣམས་རང་གི་དྲོད་མ་ཟིན་པས་རྒྱུ་རྐྱེན་འདི་ལྟ་བུ་དང་འཕྲད་ནས་འཁྲུལ་པ་ལ་རང་ཉིད་ཀྱིས་མ་ཤེས་པར་བདག་འཕགས་

66-1-584a

པའོ༑ ༑ཞེས་རྫུན་ཆེན་པོ་སྨྲས་ཏེ་མནར་མེད་པའི་དམྱལ་བར་ལྟུང་ངོ༌། །ཁྱེད་ཅག་ངས་བསྟན་པ་འདི་ལ་བརྟེན་ནས་ང་མྱ་ངན་ལས་འདས་པའི་
འོག་ཏུ་སྙིགས་མའི་དུས་སུ་ངས་བསྟན་པའི་དོན་འདི་དག་རྒྱས་པར་ཤོད་ཅིག །སེམས་ཅན་ཐམས་ཅད་ལ་དོན་འདི་གསལ་བར་སྟོན་ཅིག །རང་གི་སེམས་ལས་རྟོག་
པའི་བདུད་ཀྱི་དབང་གིས་ཉེས་པ་བསྒྲུབ་པར་མ་བྱེད་ཅིག །བསྲུང་ཞིང་བསྐྱང་སྟེ་ལོག་པའི་ལྟ་བ་རྣམ་པར་གསལ་ཞིང༌། དེ་དག་གི་ལུས་དང་སེམས་ཕྱེ་སྟེ་ཡང་དག་པའི་
དོན་རིག་པར་བགྱིས་ལ་བླ་ན་མེད་པའི་ལམ་ལས་གོལ་བའི་གནས་སུ་འགྲོར་མ་འཇུག་ཅིག །ཅུང་ཟད་ཙམ་གྱིས་ཆོག་པར་འཛིན་པའི་སེམས་བསྐྱེད་དུ་མ་བཅུག་པར་
རིག་པ་མཆོག་གི་རྒྱལ་པོ་མངོན་དུ་གྱིས་ལ་གཞན་ལ་ཕྱི་མོར་མཚོན་པར་གྱིས་ཤིག །ཀུན་དགའ་བོ། རིགས་ཀྱི་བུ་དག་ཞི་གནས་ཀྱི་ཏིང་ངེ་འཛིན་ལ་སྙོམས་པར་ཞུགས་
ཏེ་འདུ་བྱེད་ཀྱི་ཕུང་པོ་ཟད་པ་ན་འཇིག་རྟེན་ཐམས་ཅད་ཀྱི་རང་བཞིན་དབེན་ཞིང་དྭངས་པ་གཡོ་བ་ཕྲ་མོ་དང་ལྡན་པའི་སྐྱེ་བའི་རིགས་ཀྱི་རྩ་བ་ཕྲ་ཞིང་བག་ལ་ཞ་བ་རྩ་བར་
གྱུར་པ་གློ་བུར་དུ་བཤིག་ནས་གང་ཟག་གི་རྣམ་པར་སྨིན་པའི་ནུས་པ་འཇུག་པའི་རྩ་བ་ཆད་པས་མྱ་ངན་ལས་འདས་པའི་རང་བཞིན་གསལ་བར་མངོན་དུ་འགྱུར་བ་ལ་

66-1-584b

ཉེའོ། །དཔེར་ན། སྐྱ་རེངས་ཤར་བའི་ཚེ་བྱ་གག་སྐད་འབྱིན་པ་དང་ཤར་ཕྱོགས་སུ་བལྟས་པ་ན་ནམ་ལངས་པའི་མཚན་མ་མཐོང་བ་དང་འདྲ་སྟེ། དབང་པོ་དྲུག་སྟོང་ཞིང་དྭངས་
པས་རྣམ་པར་རྟོག་པ་ཞི་ཞིང་ཕྱི་ནང་ཀུན་ཏུ་དྭངས་ཤིང་གསལ་བར་གྱུར་ཏེ་འཇུག་པ་མེད་པའི་གནས་སུ་འཇུག་པར་འགྱུར་ཞིང༌། ཕྱོགས་བཅུའི་རིགས་བཅུ་གཉིས་ཀྱི་སེམས་ཅན་
རྣམས་ཚེ་ཉེ་བར་ལེན་པའི་རྩ་བ་ཁོང་དུ་ཆུད་ནས་དོན་ལ་བརྟགས་ཤིང་རྩ་བ་བཟུང་བས་སྐྱེ་རྒུ་ཐམས་ཅད་ཀྱིས་བཀྲི་བར་མི་ནུས་སོ། །འདི་ལ་ཕྱོགས་བཅུའི་འཇིག་རྟེན་གྱི་ཁམས་
དེ་དང་འདྲ་བར་མཐོང་ནས་དྭངས་པའི་གཟུགས་མ་ནུབ་པས་ལྐོག་ཏུ་གྱུར་པ་ཐམས་ཅད་དབེན་ཞིང་དྭངས་པའི་གཟུགས་སུ་སྣང་བར་འགྱུར་ཏེ། འདི་ལ་རྣམ་པར་ཤེས་པའི་
ཕུང་པོའི་སྒྲིབ་གཡོགས་ཞེས་བྱའོ། །གལ་ཏེ་གཡོ་བ་ཐམས་ཅད་མཉམ་པ་ཉིད་དུ་མཐོང་བ་ལས་སྒོ་དྲུག་སྦྱོང་ཞིང་འཆོས་བཞིན་དུ་མཐུན་ཞིང་ཕྱེ་བ་སྒྲུབ་སྟེ་མཐོང་བ་དང་
ཐོས་པ་སོགས་ཉེ་འཁོར་ན་གནས་པ་བཞིན་དུ་ཕན་ཚུན་ཡུལ་ལ་སྦྱད་པ་ལ་བསྒྲིབས་པ་མེད་པས་ཕྱོགས་བཅུའི་འཇིག་རྟེན་གྱི་ཁམས་དང་སེམས་ཅན་རྣམས་བཻཌཱུཪྱ་ལྟ་བུར་
ཕྱི་ནང་ཐོགས་པ་མེད་པར་སྣང་སྟེ། འདི་ལ་རྣམ་པར་ཤེས་པའི་ཕུང་པོ་ཟད་པ་ཞེས་བྱ་སྟེ། མི་དེ་ནི། ཚེའི་སྙིགས་མ་ལས་འདའ་བར་ནུས་སོ། །དོན་འདི་ལ་བརྟགས་ན་གཟུགས་

66-1-585a

ཀྱི་ཡང་དག་པ་མ་ཡིན་པའི་གཞི་རྫུན་པ་ཕྱིན་ཅི་ལོག་གི་འདུ་ཤེས་རྩ་བར་གྱུར་བའོ། །ཀུན་དགའ་བོ། ཤེས་པར་གྱིས་ཤིག །རིགས་ཀྱི་བུ་དེ་དག་
འདུ་བྱེད་ཐམས་ཅད་སྟོང་ཞིང་རྩ་བའི་གནས་རྣམ་པར་ཤེས་པ་ལ་ཞུགས་པས་སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་
པས། འདི་ལ་ལུས་ཀྱི་དབང་པོའི་བར་དུ་ཆོད་པ་རྣམས་སྦྱར་ཞིང་ཕྱེ་ནས་ཕྱོགས་བཅུའི་རིགས་ཐམས་ཅད་ཀྱི་སྐྱེས་བུའི་རྣམ་པར་ཤེས་པ་དང་མཐུན་པར་གྱུར་ཏེ་རྩ་བའི་གཞི་
ལ་འཇུག་པར་ནུས་སོ། །གལ་ཏེ་དེའི་གནས་དེ་ཡང་དག་པའི་རྒྱུ་ཡིན་ནོ་ཞེས་ཁྱད་པར་དུ་འཕགས་པར་རྟོག་ན། སྐྱེ་བོ་དེ་རྟེན་དང་བརྟེན་པར་འཛིན་པའི་ལྟ་བ་ལ་ལྟུང་སྟེ།
ཀ་པི་ལའི་གསང་བའི་དོན་ལ་གནས་ནས་དེའི་འཁོར་དུ་འགྱུར་རོ། །སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་བར་འགྱུར་རོ།།
འདི་ལ་དང་པོ་ཐོབ་པའི་སེམས་གནས་སུ་བཙུགས་ནས་འབྲས་བུ་སྒྲུབ་པ་ཞེས་བྱའོ། །མངོན་པར་བྱང་ཆུབ་པ་ལས་རིང་དུ་འགྱུར་ཏེ་མྱ་ངན་ལས་འདས་པའི་གྲོང་ཁྱེར་
ལ་རྒྱབ་ཀྱིས་ཕྱོགས་ནས་མུ་སྟེགས་ཀྱི་རིགས་སུ་སྐྱེའོ། །ཀུན་དགའ་བོ། རིགས་ཀྱི་བུ་དེ་དག་འདུ་བྱེད་ཐམས་ཅད་སྟོང་ཞིང་རྩ་བའི་གནས་རྣམ་པར་ཤེས་པ་ལ་ཞུགས་

66-1-585b

པས་སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་དེའི་གནས་པའི་གནས་ལ་རང་གི་ལུས་སུ་མཐོང་ནས་ནམ་མཁའི་ཁམས་
ཀྱི་རིགས་བཅུ་གཉིས་ཀྱི་སྐྱེ་བོ་ཐམས་ཅད་བདག་གི་ལུས་དང་འདྲ་བར་རིགས་གཅིག་ལས་རྒྱུན་དུ་བྱུང་ངོ༌། །ཞེས་ཁྱད་པར་དུ་འཕགས་པར་རྟོག་ན། སྐྱེ་བོ་དེ་ནུས་པ་དང་མི་ནུས་པར་
འཛིན་པའི་ལྟ་བར་ལྟུང་སྟེ། མཐའ་ཡས་པའི་ལུས་སྟོན་པའི་དབང་ཕྱུག་ཆེན་པོའི་འཁོར་དུ་འགྱུར་རོ། །སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་
སྟོར་བར་འགྱུར་རོ། །འདི་ལ་གཉིས་པ་སྐྱེད་ནུས་པའི་སེམས་གནས་སུ་བཙུགས་ནས་བྱ་བ་ནུས་པའི་འབྲས་བུ་བསྒྲུབ་པ་ཞེས་བྱ་སྟེ། །མངོན་པར་བྱང་ཆུབ་པ་ལས་རིང་དུ་འགྱུར་ཞིང་
མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་ང་རྒྱལ་ཆེ་བའི་ལྷ་བདག་ཐམས་ཅད་ལ་ཁྱབ་པར་སྨྲ་བའི་རིགས་སུ་སྐྱེའོ། །ཡང་རིགས་ཀྱི་བུ་དེ་དག་འདུ་བྱེད་ཐམས་ཅད་
སྟོང་ཞིང་རྩ་བའི་གནས་རྣམ་པར་ཤེས་པ་ལ་ཞུགས་ནས་སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་དེའི་གནས་པའི་ས་
ལ་བརྟེན་ནས་གནས་ཐོབ་པའི་རྐྱེན་གྱིས་དེའི་ལུས་སེམས་དེ་ལས་རྒྱུན་དུ་བྱུང་ཞིང༌། ཕྱོགས་བཅུའི་ནམ་མཁའ་ཐམས་ཅད་ཀྱང་དེ་ལས་སྐྱེས་སོ། །ཞེས་པ་འདི་ཉིད་བྱས་པ་དང་རྒྱས་

66-1-586a

པའི་གནས་དག་ཡང་དག་པའི་རྟག་པའི་ལུས་ཡིན་ཞིང༌། སྐྱེ་བ་དང་འགག་པ་མེད་དོ་སྙམ་དུ་སེམས་ན། དེ་ཉིད་སྐྱེ་བ་དང་འགག་པའི་ནང་དུ་གནས་
བཞིན་དུ་ཐོག་མ་ནས་རྟག་པར་གནས་སོ་སྙམ་དུ་སེམས་པས་མི་སྐྱེ་བ་འཁྲུལ་ཞིང་སྐྱེ་བ་དང་འགག་པ་ལ་རྨོངས་སོ། །འདི་ལྟར་ཤིན་ཏུ་རྨོངས་པ་ལ་བདེ་བར་གནས་སོ་ཞེས་ཁྱད་
པར་དུ་འཕགས་པར་རྟོག་ན། སྐྱེ་བོ་དེ་རྟག་པ་མ་ཡིན་པ་ལ་རྟག་པར་འཛིན་པའི་ལྟ་བར་ལྟུང་སྟེ། རང་དབང་པའི་ལྷའི་རིགས་སུ་སྐྱེའོ། །སངས་རྒྱས་ཀྱི་བྱང་ཆུབ་ལ་ནི། ནོར།
ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་གསུམ་པ་རྒྱུའི་སེམས་ལ་བརྟེན་ནས་རྫུན་པའི་འབྲས་བུ་སྒྲུབ་པ་ཞེས་བྱ་སྟེ། མངོན་པར་བྱང་ཆུབ་པ་ལས་རིང་དུ་
འགྱུར་ཞིང་མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་རྫོགས་བྱེད་ཀྱི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་ཅད་སྟོང་ཞིང་རྩ་བའི་གནས་རྣམ་
པར་ཤེས་པ་ལ་ཞུགས་ནས་སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་ཤེས་བྱ་ཐམས་ཅད་ལ་ཤེས་པས་ཁྱབ་
པོ༑ ༑ཞེས་ཤེས་པ་ལ་བརྟེན་ནས་བྱུང་བར་བསམ་ཞིང༌། ཕྱོགས་བཅུའི་རྩྭ་ཤིང་ཐམས་ཅད་ལ་སེམས་ཡོད་ཅིང་སེམས་ཅན་དང་ཁྱད་པར་མེད་ལ། རྩྭ་ཤིང་ཡང་སེམས་

66-1-586b

ཅན་དུ་གྱུར་ཅིང་སེམས་ཅན་ཡང་ཕྱོགས་བཅུའི་རྩྭ་ཤིང་དུ་འགྱུར་རོ། །ཞེས་ཐམས་ཅད་ལ་ཁྱད་མེད་པར་ཤེས་པ་ཡོད་དོ་སྙམ་དུ་ཁྱད་པར་དུ་འཕགས་པར་རྟོག་ན། སྐྱེ་བོ་
དེ་ཤེས་པ་མེད་པ་ལ་ཤེས་པ་ཡོད་པར་འཛིན་པའི་ལྟ་བར་ལྟུང་སྟེ། ཐམས་ཅད་ལ་སེམས་ཡོད་པར་འཛིན་པའི་བྷྱ་ཏ་ས་ནཱའི་འཁོར་དུ་འགྱུར་རོ། །སངས་རྒྱས་ཀྱི་བྱང་ཆུབ་
ལ་ནི༑ ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་བཞི་པ་སེམས་ཀྱིས་ཁྱབ་པར་རྟོགས་ཤིང་རྫུན་པའི་འབྲས་བུ་སྒྲུབ་པ་ཞེས་བྱ་སྟེ། མངོན་པར་བྱང་ཆུབ་
པ་ལས་རིང་དུ་འགྱུར་ཞིང་མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་ལོག་པར་ཤེས་པའི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་ཅད་སྟོང་
ཞིང་རྩ་བའི་གནས་རྣམ་པར་ཤེས་པ་ལ་ཞུགས་པས་སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་རྫོགས་པར་
ཆུད་ཅིང་དབང་པོ་ཕན་ཚུན་འཇུག་ཅིང་རྗེས་སུ་མཐུན་པར་གྱུར་པས་རྫོགས་པར་ཆུད་པ་ལས་སྤྲུལ་ཏེ་ཐམས་ཅད་སྐྱེད་པར་ནུས་སོ་སྙམ་དུ་བསམ་ནས་མེའི་འོད་འདོད་
པ་དང༌། ཆུའི་གཙང་ཞིང་དྭངས་པ་ལ་དགའ་བ་དང༌། རླུང་གི་ཀུན་ཏུ་རྒྱུ་བ་ལ་སྲེད་པ་དང༌། སས་སྣ་ཚོགས་བསྒྲུབ་པ་ལ་བརྟགས་པས། སོ་སོར་གཙོ་བོར་བྱས་ཏེ། འདི་ལ་

66-1-587a

ཡུལ་ཐམས་ཅད་དབྱུང་ཞིང་སྐྱེད་པའི་རྩ་བའི་རྒྱུ་ཡིན་ནོ། །ཞེས་ཡུན་རིང་དུ་གནས་ཤིང་ཁྱད་པར་དུ་འཕགས་པར་རྟོག་ན། སྐྱེ་བོ་དེ་སྐྱེ་པ་དང་
སྐྱེ་བ་མེད་པར་འཛིན་པའི་ལྟ་བར་ལྟུང་སྟེ། འོད་སྲུང་དང་བྲམ་ཟེ་དཀའ་ཐུབ་ཀྱིས་ལུས་སེམས་གདུངས་ཤིང་མེ་དང་ཆུ་ལྷ་བཀུར་བས་སྐྱེ་འཆི་ལས་ཐར་པའི་དོན་དུ་བརྩོན་
པ་དག་གི་འཁོར་དུ་འགྱུར་རོ། །སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་ལྔ་པ་བཀུར་པ་གཙོ་བོར་འཛིན་པས་
སེམས་འཁྲུལ་ཏེ་དངོས་པོ་ལ་ཞེན་ཅིང་རྫུན་པའི་རྒྱུའི་སྲོལ་བཙུགས་ནས་རྫུན་པའི་འབྲས་བུ་སྒྲུབ་པ་ཞེས་བྱའོ། །མངོན་པར་བྱང་ཆུབ་པ་ལས་རིང་དུ་འགྱུར་ཞིང་མྱ་ངན་
ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་ཕྱིན་ཅི་ལོག་ཏུ་སྤྲུལ་པའི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་ཐམས་ཅད་སྟོང་ཞིང་སྐྱེ་བ་དང་འགག་པ་ཞི་བར་
གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་རྫོགས་པར་གསལ་བའི་ནང་ནས་སྟོང་པའོ་སྙམ་དུ་རྟོགས་ཏེ་སྐྱེ་བ་སྣ་ཚོགས་པ་སྤོང་ཞིང་
བསལ་ནས་གཏན་དུ་དགག་པ་ལ་བརྟེན་པར་བྱའོ་སྙམ་དུ་རང་ཉིད་ཀྱི་བརྟེན་པའི་གནས་སུ་བསམ་ཞིང་ཁྱད་པར་དུ་འཕགས་པར་རྟོག་ན། སྐྱེ་བོ་དེ་གནས་པ་དང་

66-1-587b

མི་གནས་པར་འཛིན་པའི་ལྟ་བར་ལྟུང་སྟེ། འདུ་ཤེས་མེད་པའི་ལྷ་དག་ལས་སྟོང་པའི་ལྷ་ཞེས་བྱ་བའི་འཁོར་དུ་འགྱུར་རོ། །སངས་རྒྱས་ཀྱི་བྱང་ཆུབ་ལ་ནི། ནོར། ཤེས་
པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་དྲུག་པ་རྫོགས་པར་སྟོང་ཞིང་སེམས་མེད་པ་སྟོང་པའི་འབྲས་བུ་བསྒྲུབ་པ་ཞེས་བྱ་སྟེ། མངོན་པར་བྱང་ཆུབ་པ་ལས་རིང་
དུ་འགྱུར་ཞིང་མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་ཆད་ཅིང་འགོག་པའི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་ཅད་སྟོང་ཞིང་
སྐྱེ་བ་དང་འགག་པ་ཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་ལུས་ཀུན་ཏུ་རྟག་པར་གནས་ཏེ་ཀུན་ཏུ་དྭངས་པ་དང་
མཐུན་ཞིང༌། འཇིག་ཅིང་འཕོ་བར་མི་འགྱུར་རོ་སྙམ་དུ་ཁྱད་པར་དུ་འཕགས་པར་རྟོག་ན། སྐྱེ་བོ་དེ་ཆགས་པ་དང་མ་ཆགས་པར་འཛིན་པའི་ལྟ་བར་ལྟུང་སྟེ། དྲང་སྲོང་ཚེ་
རིང་པོར་གྲུབ་པའི་འཁོར་དུ་འགྱུར་རོ། །དེ་ལྟ་ན་སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་བདུན་པ་སྲོག་གི་རྩ་བ་ལ་
ཞེན་ཅིང་དེ་ཉིད་བརྟན་པོར་བསྒྲུབ་པའི་རྒྱུ་རྫུན་པ་ལ་ཚེ་རིང་པོར་རྗེས་སུ་འཇུག་པའི་འབྲས་བུ་ལ་བརྩོན་པ་ཞེས་བྱ་སྟེ། མངོན་པར་བྱང་ཆུབ་བ་ལས་རིང་དུ་འགྱུར་ཞིང་མྱ་ངན་

66-1-588a

ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་རྫུན་པས་ཚེ་རིང་པོར་སྒྲུབ་པའི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་
ཅད་སྟོང་ཞིང་སྐྱེ་བ་དང་འགག་པ་ཞི་བར་གྱུར་ཀྱང་འགེག་པའི་རང་བཞིན་རྣམ་པར་དག་པ་མ་རྫོགས་པས། སྲོག་ལ་བརྟགས་ཤིང་ཕན་ཚུན་དུ་འབྲེལ་བ་ལ་དཔྱད་དེ།
ཡུལ་གྱི་འཁྲུལ་པ་ཞི་ཞིང་ཟད་དུ་དོགས་ནས་ཕྱིར་ཞིང་སྐབས་འདིར་པདྨའི་ཁང་བཟང་དུ་འདུག་སྟེ། རིན་པོ་ཆེ་སྣ་བདུན་མང་དུ་སྤྲུལ་ཞིང་བུ་མོ་བཟང་མོ་དག་འདུས་
ནས་སེམས་རང་ཉམས་སུ་བཏང་སྟེ་ཁྱད་པར་དུ་འཕགས་པར་རྟོག་ན། སྐྱེ་བོ་དེ་ཡང་དག་པ་དང་ཡང་དག་པ་མ་ཡིན་པར་འཛིན་པའི་ལྟ་བར་ལྟུང་སྟེ། འདོད་པའི་
དབང་ཕྱུག་གི་འཁོར་དུ་འགྱུར་རོ། །དེ་ལྟར་ན་སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་བརྒྱད་པ་ལོག་པར་
རྟོག་པའི་རྒྱུ་བསྐྱེད་དེ་ཡུལ་གྱི་འཁྲུལ་པ་རྒྱས་པའི་འབྲས་བུ་སྒྲུབ་པ་ཞེས་བྱ་སྟེ། མངོན་པར་བྱང་ཆུབ་པ་ལས་རིང་དུ་འགྱུར་ཞིང་མྱ་ངན་ལས་འདས་པའི་གྲོང་
ཁྱེར་ལ་རྒྱབ་ཀྱིས་ཕྱོགས་ནས་ལྷའི་བདུད་ཀྱི་རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་ཅད་སྟོང་ཞིང་སྐྱེ་བ་དང་འགག་པ་ཞི་བར་གྱུར་ཀྱང་འགོག་

66-1-588b

པའི་རང་བཞིན་རྣམ་པར་དག་པ་མ་རྫོགས་པས། གལ་ཏེ་སོག་གི་དོན་གསལ་བ་ལས་ཕྲ་བ་དང་རགས་པ་ཕྱེ་ཞིང་ཡང་དག་པ་དང་ཡང་དག་པ་མ་ཡིན་པ་ལ་སྒྲོ་
འདོགས་བསལ། རྒྱུ་དང་འབྲས་བུ་མ་འཚོལ་བ་ལ་ཡིད་ཆེས་ན་འབྲས་བུ་ངེས་པར་འབྱིན་པ་ལ་རེ་བས་རྣམ་པར་དག་པའི་ལམ་ལ་གོལ་བར་འགྱུར་རོ། །འདི་ལྟ་
སྡུག་བསྔལ་ནི། ཤེས། ཀུན་འབྱུང་ནི། སྤངས། འགོག་པ་ནི། མངོན་དུ་བྱས། ལམ་ནི་བསྒོམས་ཏེ་འགོག་པ་ཙམ་ལ་གནས་པས་གོང་མའི་ཁྱད་པར་ལ་མི་བརྩོན་པར་ཁྱད་པར་དུ་
འཕགས་པར་རྟོག་ན། སྐྱེ་བོ་དེ་རིགས་ངེས་པའི་ཉན་ཐོས་ཀྱི་ནང་དུ་ལྟུང་སྟེ། ཐོས་པ་ཉུང་ཞིང་མངོན་པའི་ང་རྒྱལ་ཅན་གྱི་དགེ་སྦྱོང་གི་སྡེར་འགྱུར་རོ། །དེ་ལྟ་ན་སངས་
རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི། འཁྲུལ་ཞིང་སྟོར་རོ། །འདི་ལ་དགུ་པ་མཆོག་ཏུ་བརྩོན་པས་མོས་པ་བཞིན་དུ་སྒྲུབ་པའི་ཞི་བའི་འབྲས་
བུ་ཐོབ་པ་ཞེས་བྱའོ། །མངོན་པར་བྱང་ཆུབ་པ་ལས་རིང་དུ་འགྱུར་ཞིང་མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་འགོག་པས་བཅིངས་པའི་
རིགས་སུ་སྐྱེའོ། །ཡང་རིགས་ཀྱི་བུ་དག་འདུ་བྱེད་ཐམས་ཅད་སྟོང་ཞིང་སྐྱེ་བ་དང་འགག་བཞི་བར་གྱུར་ཀྱང་འགོག་པའི་རང་བཞིན་རྣམ་པར་དག་པ་མ་རྫོགས་པས་

66-1-589a

གལ་ཏེ་ཀུན་ཆུབ་ཅིང་རྣམ་པར་དག་པའི་གསལ་རིག་ལ་སྦྱངས་པས་ཟབ་ཅིང་ཕྲ་ལ་རྨད་དུ་བྱུང་བ་མངོན་དུ་གྱུར་པ་ཙམ་ལ་མྱ་ངན་
ལས་འདས་པའི་ཚུལ་ལོ་སྙམ་དུ་གོང་མའི་ཁྱད་པར་ལ་མི་བརྩོན་པར་ཁྱད་པར་དུ་འཕགས་པར་རྟོག་ན། སྐྱེ་བོ་དེ་རིགས་ངེས་པའི་རང་སངས་རྒྱས་སུ་ལྟུང་སྟེ།
ཚོགས་དང་བསེ་རུ་ལྟ་བུའི་རིགས་ལས་ཕྱིར་མི་ལྡོག་པའི་རང་རྒྱལ་གྱི་སྡེར་འགྱུར་རོ། །དེ་ལྟར་ན་སངས་རྒྱས་ཀྱི་བྱང་ཆུབ་ལ་ནི། ནོར། ཤེས་པ་དང་མཐོང་བ་ནི།
འཁྲུལ་ཞིང་སྟོར་རོ། །འདི་ལ་བཅུ་པ་རྫོགས་པའི་རིགས་ལས་མི་གཡོ་བའི་འབྲས་བུ་རྣམ་པར་དག་ཅིང་གསལ་བར་སྒྲུབ་པ་ཞེས་བྱ་སྟེ། མངོན་པར་བྱང་ཆུབ་པ་
ལས་རིང་དུ་འགྱུར་ཞིང་མྱ་ངན་ལས་འདས་པའི་གྲོང་ཁྱེར་ལ་རྒྱབ་ཀྱིས་ཕྱོགས་ནས་གསལ་རིག་རྣམ་པར་དག་ཀྱང་རིགས་མི་འགྱུར་བའི་རིགས་སུ་སྐྱེའོ། །ཀུན་
དགའ་བོ། ཏིང་ངེ་འཛིན་རྣམ་པ་བཅུ་པོ་དེ་ནི། བར་མ་དོར་ང་རྒྱལ་སྐྱེ་ཞིང་རྒྱུ་དེས་འཁྲུལ་ནས་མ་རྫོགས་པ་ལ་རྫོགས་པར་སེམས་སོ། །འདི་དག་ཀུན་རྣམ་པར་
ཤེས་པའི་ཕུང་པོ་ལ་སེམས་སྦྱངས་པ་འཁྲུལ་པ་ལས་འདི་འདྲ་བར་གྱུར་ཏེ། སེམས་ཅན་རྨོངས་པ་རྣམས་རང་གི་དྲོད་མ་ཟིན་པས་མངོན་དུ་གྱུར་པ་དང་

66-1-589b

འཕྲད་ནས་རང་རང་གི་འདོད་པའི་དབང་གིས་སྔོན་གྱི་བག་ཆགས་ལ་སེམས་གཡེངས་ཏེ་རང་ཉིད་གནས་ནས་དེ་ལ་མཐར་ཐུག་པའི་གནས་སོ་སྙམ་དུ་སེམས་ཤིང་
རང་ཉིད་བླ་ན་མེད་པའི་བྱང་ཆུབ་ཀྱི་གོ་འཕང་རྫོགས་སོ། །ཞེས་སྨྲ་ལ། འདི་ལྟར་རྫུན་ཆེན་པོ་སྨྲ་བའི་ལས་བསགས་ཏེ་ལོག་པར་ལྟ་བའི་མུ་སྟེགས་པ་དང་བདུད་དུ་
གྱུར་པའི་ལས་ཀྱི་འཕེན་པ་ཟད་ནས་མནར་མེད་པའི་དམྱལ་བར་ལྟུང་ངོ༌། །དེ་དག་ལས་ཉན་ཐོས་དང་རང་སངས་རྒྱས་དག་ནི། གོང་མའི་ཁྱད་པར་འཐོབ་པར་མི་
འགྱུར་བ་ཙམ་དུ་ཟད་དོ། །ཁྱེད་ཅག་རྣམས་དེ་བཞིན་གཤེགས་པའི་ལམ་ཡིད་ལ་བཞག་ནས་ཆོས་ཀྱི་སྒོ་འདི་ང་མྱ་ངན་ལས་འདས་པའི་འོག་ཏུ་སྙིགས་མའི་དུས་
སུ་གཅིག་ནས་གཅིག་ཏུ་སྤེལ་ཞིང༌། སེམས་ཅན་རྣམས་ལ་དོན་འདི་གསལ་བར་ཁོང་དུ་ཆུད་པར་གྱིས་ཤིག །ལྟ་བའི་བདུད་ཀྱི་དབང་གིས་རང་ཉིད་ལོག་པར་
ལྟུང་བར་མ་བྱེད་ཅིག །བསྲུང་ཞིང་བསྐྱབ་སྟེ་ལོག་པའི་རྐྱེན་བསལ་ནས་དེ་དག་གི་ལུས་དང་སེམས་སངས་རྒྱས་ཀྱིས་ཇི་ལྟར་མཁྱེན་ཅིང་གཟིགས་པའི་ལམ་དུ་ཞུགས་
ཏེ་ཐོག་མ་ནས་ཐ་མའི་བར་དུ་རྒོལ་བའི་ལམ་དུ་འགྲོར་མ་འཇུག་ཅིག །སྔོན་འདས་པའི་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་རྡུལ་ཕྲ་རབ་དང་མཉམ་པའི་དེ་བཞིན་

66-1-590a

གཤེགས་པ་རྣམས་ཆོས་ཀྱི་སྒོ་འདི་ལ་བརྟེན་ནས་རིགས་སད་ཅིང་ལམ་ཐོབ་བོ། །གལ་ཏེ་རྣམ་པར་ཤེས་པའི་ཕུང་པོ་ཟད་པ་ན་ཁྱེད་ཅག་
གི་དབང་པོས་ཡུལ་མཐོང་བ་ཕན་ཚུན་དུ་འཕོ་ཞིང་སྤྱོད་པར་ནུས་ལ། དེ་ལས་བྱང་ཆུབ་སེམས་དཔའི་རྡོ་རྗེ་ལྟ་བུའི་ཤེས་རབ་སྦྱངས་པ་ལ་འཇུག་པར་ནུས་ཤིང༌།
གསལ་རིག་གི་རང་བཞིན་སེམས་ཀྱི་ནང་ནས་སྤྲུལ་པའི་ནུས་པ་ནི། དཔེར་ན། གཙང་ཞིང་དྭངས་པའི་བཻཌཱུཪྱའི་ནང་དུ་ཟླ་བའི་གཟུགས་བརྙན་ཤར་བ་བཞིན་ནོ། །
འདི་ལྟར་ཚུལ་འདི་ཉིད་ཀྱིས་དད་པ་བཅུ་དང༌། གནས་པ་བཅུ་དང༌། སྤྱོད་པ་བཅུ་དང༌། བསྔོ་བ་བཅུ་དང༌། སྦྱོར་ལམ་བཞི་དང༌། བྱང་ཆུབ་སེམས་དཔའི་
སྤྱོད་པ་རྡོ་རྗེ་ལྟ་བུའི་ས་བཅུ་དང༌། ཡང་སངས་རྒྱས་དང་མཉམ་པ་ཉིད་ཀྱི་རིག་པ་མཆོག་ཏུ་གསལ་བ་མངོན་དུ་གྱུར་ཏེ་དེ་བཞིན་གཤེགས་པའི་ཕྲ་ཞིང་རྨད་དུ་
བྱུང་བའི་བཀོད་པའི་རྒྱ་མཚོ་ཆེན་པོར་འཇུག་གོ །བྱང་ཆུབ་ཀུན་ཏུ་རྫོགས་ནས་ཐོབ་པ་མེད་པ་ལ་གནས་པ་སྟེ། འདི་ནི། སྔོན་འདས་པའི་སངས་རྒྱས་བཅོམ་ལྡན་
འདས་རྣམས་ཀྱི་ཞི་གནས་དང་ལྷག་མཐོང་གི་ཕྲ་ཞིང་ཟབ་པའི་བདུད་ཀྱི་ལས་རྣམ་པར་ཕྱེ་བའི་ཏིང་ངེ་འཛིན་ཡིན་ནོ། །བདུད་ཀྱི་སྤྱོད་ཡུལ་མངོན་སུམ་དུ་མཐོང་

66-1-590b

བ༑ ཁྱེད་ཀྱིས་ངོ་ཤེས་པར་བྱས་ཏེ་སེམས་ཀྱི་དྲི་མ་སྦྱངས་ཤིང་བསལ་ནས་ལོག་པའི་ལྟ་བ་ལ་ལྟུང་བར་མི་འགྱུར་ཞིང༌། ཕུང་པོའི་བདུད་ནི། ཞི་ཞིང་འགག །ལྷའི་བདུད་ནི་
བཅོམ་ཞིང་བཏུལ། ཡི་དྭགས་དང་ལྷ་མ་ཡིན་མཐུ་བོ་ཆེ་རྣམས་སེམས་སྟོར་ནས་འབྲོས་པར་བྱེད། ལྟས་ངན་པ་དང་གདོན་དང་ཉེ་བར་འཚེ་བ་རྣམས་སྐྱེ་ཞིང་འབྱུང་བར་མི་
འགྱུར་བས་བྱང་ཆུབ་མ་ཐོབ་ཀྱི་བར་དུ་ཕོངས་ཤིང་ཉམས་པ་དང༌། ལམ་དམན་པ་དག་ལ་བརྩོན་པར་མི་འགྱུར་ཞིང་མྱ་ངན་ལས་འདས་པ་ལ་རྨོངས་ཏེ་སེམས་འཁྲུལ་པར་མི་
འགྱུར་རོ། །གལ་ཏེ་སྙིགས་མའི་དུས་ཀྱི་སེམས་ཅན་རྨོངས་པ་རྣམས་ཏིང་ངེ་འཛིན་གྱི་ཚུལ་མི་ཤེས་ཤིང༌། ཆོས་བཤད་པའི་དོན་མ་རྟོགས་ཀྱང་ཏིང་ངེ་འཛིན་སྒོམ་པར་འདོད་
པ་དག་ལ་ཁྱེད་ཀྱིས་དེ་དག་ཕྱིན་ཅི་ལོག་ཏུ་འགྱུར་བར་དོགས་ན། སེམས་རྩེ་གཅིག་པས་ངའི་གཙུག་ཏོར་ཆེན་མོའི་སྔགས་འདི་ཟུངས་ཤིག །གལ་ཏེ་བཟླ་བར་མི་ནུས་ན་བསམ་
གཏན་གྱི་ཁང་བུ་ལ་འདྲི་བའམ། ཡང་ན་ལུས་ལ་བཏགས་ན་བདུད་ཀྱིས་འཚེ་བར་མི་ནུས་སོ། །ཁྱོད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་མཐར་ཐུག་པའི་
གོ་འཕང་བསྒྲུབ་པའི་ཕྱིར་གོང་མའི་ཁྱད་པར་ཐོབ་པ་ལ་བརྩོན་ཅིག །ཕྱི་མའི་ཞལ་ཆེམས་བཞག་པ་ཡིན་གྱི། ཆེས་ཆེར་གུས་པར་གྱིས་ཤིག་ཅེས་བཀའ་སྩལ་ཏོ། །དེའི་ཚེ་

66-1-591a

ཀུན་དགའ་བོས་བཅོམ་ལྡན་འདས་ཀྱིས་དེ་ལྟར་གདམས་ཤིང་རྗེས་སུ་བསྟན་པ་ཐོས་ནས་སྟན་ལས་ལངས་ཏེ་སྤྱི་བོས་ཕྱག་འཚལ་ཞིང་མཆོག་
ཏུ་གུས་པས་ཡིད་ལ་བཟུང་སྟེ་འཁོར་འདུས་པའི་ནང་དུ་བཅོམ་ལྡན་འདས་ལ་སླར་ཡང་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་ཕུང་པོ་ལྔའི་མཚན་མ་ལས་རྫུན་
པའི་འདུ་ཤེས་རྣམ་པ་ལྔ་རྩ་བར་གྱུར་པའོ། །ཞེས་བཀའ་སྩལ་ལགས་ན། བདག་ཅག་སྔོན་ཆད་དེ་བཞིན་གཤེགས་པས་འདི་ལྟར་ཟབ་ཅིང་ཕྲ་བར་ཕྱེ་སྟེ་བསྟན་པ་ཐོས་
པར་མ་གྱུར་ལགས། ཡང་ཕུང་པོ་འདི་གཅིག་ཅར་དུ་ཞི་ཞིང་ཟད་པར་འགྱུར་རམ། འོན་ཏེ་རིམ་གྱིས་ཟད་པར་འགྱུར། ཕུང་པོ་ལྔའི་མཐའ་ནི། གང་ཞིག་ལགས། དེ་
བཞིན་གཤེགས་པས་ཐུགས་རྗེ་ཆེན་པོས་དགོངས་ཏེ་འཁོར་འདུས་པ་འདི་དག་ལ་ཡིད་དང་མིག་ཤིན་ཏུ་དྭངས་ཤིང་།སྙིགས་མའི་སེམས་ཅན་རྣམས་ཀྱི་མིག་ཏུ་
དོན་འདི་བཀའ་སྩལ་དུ་གསོལ་ཞེས་གསོལ་པ་དང༌། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། རྨད་དུ་བྱུང་བའི་གསལ་རིག་གི་ངང་ཚུལ་ནི། གདོད་
མ་ནས་རྣམ་པར་དག་པ་སྟེ། སྐྱེ་ཤི་དང་རྡུལ་གྱི་དྲི་མ་ཐམས་ཅད་ཡོད་པ་མ་ཡིན་ཞིང༌། འདི་ནས་བཟུང་སྟེ་ནམ་མཁའ་སྟོང་པའི་བར་ཐམས་ཅད་ཀྱང་ཕྱིན་ཅི་ལོག་གི་འདུ་

66-1-591b

ཤེས་ཀྱིས་བསྐྱེད་པ་ཡིན་ལ། དེའི་ཚུལ་ནི། རྨད་དུ་བྱུང་བའི་གསལ་རིག་རྣམ་པར་དག་པ་ལས་ཡང་དག་པ་མ་ཡིན་པའི་སྣོད་ཀྱི་འཇིག་རྟེན་ཐམས་ཅད་སྐྱེའོ། །ཨཱ་ཛྙཱ་ཏ་
ཏི་འཁྲུལ་ནས་གྲིབ་མ་ལ་ཡིད་ཆེས་པ་ལྟ་བུ་སྟེ། ཡང་དག་པ་མ་ཡིན་པ་ལ་གདོད་མ་ནས་རྒྱུ་མེད་དོ། །ཕྱིན་ཅི་ལོག་གི་འདུ་ཤེས་པ་ལས་རྟེན་ཅིང་འབྲེལ་བར་འབྱུང་
བའི་མཚན་ཉིད་རྣམ་པར་བཞག་སྟེ། རྟེན་ཅིང་འབྲེལ་བར་འབྱུང་བ་ལ་འཁྲུལ་ན་རང་བྱུང་དུ་སྨྲའོ། །སྟོང་པའི་རང་བཞིན་དེ་ཡང་ཡང་དག་པ་མ་ཡིན་པ་ལས་བྱུང་ཞིང༌།
རྟེན་ཅིང་འབྲེལ་བར་འབྱུང་བ་དང་རང་བྱུང་བ་ཞེས་བྱ་བ་ཐམས་ཅད་སེམས་ཅན་རྣམས་ཀྱི་ཡང་དག་པ་མ་ཡིན་པའི་སེམས་ཀྱིས་གདགས་པའོ། །ཀུན་དགའ་བོ། ཡང་
དག་པ་མ་ཡིན་པས་དེ་དག་བྱས་པར་ཤེས་ན་ཡང་དག་པ་མ་ཡིན་པའི་རྟེན་ཅིང་འབྲེལ་པར་འབྱུང་བ་སྨྲའོ། །གལ་ཏེ་ཡང་དག་པ་མ་ཡིན་པ་གདོད་མ་ནས་མེད་པར་
ཤེས་ན་ཡང་དག་པ་མ་ཡིན་པའི་རྟེན་ཅིང་འབྲེལ་བར་འབྱུང་བ་གདོད་མ་ནས་ཅི་ཡང་མེད་པར་རྟོགས་པར་འགྱུར་བ་ལ། དེ་ལྟར་མི་ཤེས་པ་དག་གིས་རང་བྱུང་དུ་
སྨྲ་བ་ལྟ་ཅི་སྨོས། དེའི་ཕྱིར་དེ་བཞིན་གཤེགས་པས་ཁྱེད་ཅག་ལ་ཕུང་པོ་ལྔ་པོ་ཐམས་ཅད་ཡང་དག་པ་མ་ཡིན་པའི་འདུ་ཤེས་ཀྱི་རྩ་བའི་རྒྱུ་ལས་བྱུང་བར་

66-1-592a

གསལ་བར་བསྟན་ཏོ། །ཁྱོད་ཀྱིས་ལུས་ནི། སྔོན་ཕ་མའི་འདུ་ཤེས་ཀྱིས་རྒྱུ་བྱས་པ་ལས་བྱུང་བ་ཡིན་ཞིང་ཁྱོད་ཀྱི་འདུ་ཤེས་ནི། དེ་ལྟ་མ་ཡིན་
ན་སྐྱེ་སྲིད་དུ་འོང་བར་མི་ནུས་ཏེ། འདི་ལྟར་ན་འདུ་ཤེས་བརྒྱུད་ནས་སྲོག་ཐོབ་པར་འགྱུར་རོ། །དཔེར་ན། ངས་སྔར་སྨྲས་པ་བཞིན་སེམས་ལ་རོ་སྐྱུར་པོ་བསམ་ན་
འགྲམ་ཆུ་ལྡང་ལ། བྲག་མཐོན་པོ་ལ་འཛེག་པར་བསམ་ན་རྐང་མཐིལ་འདར་ཞིང་སྐྱུར་རོ། །ཡང་མཐོན་པོ་དེར་ཡོད་པ་མ་ཡིན་ཞིང་རོ་སྐྱུར་པོ་ཡང་ཁ་ལ་འཕོས་པ་
མ་ཡིན་ནོ། །ཁྱོད་ཀྱི་ལུས་དེ་དག་དང་མཚུངས་པར་རྫུན་པ་མ་ཡིན་ན། ཅིའི་ཕྱིར་རོ་སྐྱུར་པོ་གླེང་པ་ན་འགྲམ་ཆུ་ལྡང༌། དེའི་ཕྱིར་ཚུལ་འདི་ཤེས་པར་གྱིས་ཤིག །
ཁྱོད་ཀྱི་ད་ལྟའི་ལུས་སྲ་ཞིང་མཁྲང་བ་ཞེས་བྱ་བ་ཕྱིན་ཅི་ལོག་གི་འདུ་ཤེས་ལས་བྱུང་བ་སྟེ་དང་པོའོ། །སྔར་བཤད་པའི་མཐོན་པོ་ལ་འཛེག་པར་སེམས་པའི་
འདུ་ཤེས་ཀྱིས་ངེས་པར་ཁྱོད་ཀྱི་ལུས་འདར་བར་བྱེད་ནུས་པ་ལྟར་ན། ཚོར་བའི་རྐྱེན་གྱི་དབང་གིས་ལུས་གཡོ་བར་ནུས་སོ། །ཁྱོད་ད་ལྟ་ཡིད་དུ་འོང་བ་དང་འཕྲད་
ན་ཕན་པ་དང༌། ཡིད་དུ་མི་འོང་བ་དང་འཕྲད་ན་གནོད་པར་འགྱུར་བའི་ཚོར་བ་རྣམ་པ་གཉིས་ཕན་ཚུན་ལྟོས་ཏེ་འཇུག་པས་རྫུན་པའི་རྣམ་རིག་ཕྱིན་ཅི་ལོག་

66-1-592b

གི་འདུ་ཤེས་ལས་བྱུང་བ་སྟེ་གཉིས་པའོ། །ཁྱོད་ཀྱི་དྲན་པས་ཁྱོད་ཀྱི་ལུས་བཀོལ་བ་སྟེ་ཁྱོད་ཀྱི་ལུས་དྲན་པ་དང་གཅིག་མ་ཡིན་པ་ལ་ཁྱོད་ཀྱི་ལུས་ཅིའི་ཕྱིར་དྲན་
པས་རང་དབང་དུ་བཀོལ་ཞིང༌། སྣ་ཚོགས་པའི་རྣམ་པ་འཆར་བར་འགྱུར། སེམས་གཡོ་ན་ལུས་ཀྱི་ཚོར་བ་འབྱུང་བས་དྲན་པ་དང་ཕན་ཚུན་མཐུན་པར་འཇུག་གོ།
དེའི་ཕྱིར་གཉིད་སད་ན་འདུ་ཤེས་ཀྱི་སེམས་གཡོ་ཞིང་གཉིད་ལོག་ན་རྨི་ལམ་སྣ་ཚོགས་པ་འབྱུང་སྟེ། ཁྱོད་ཀྱི་དྲན་པའི་སེམས་ཀྱིས་ཡང་དག་པ་མ་ཡིན་པའི་རྟོག་
པ་གཡོ་བར་འགྱུར་ཏེ། ཀུན་ཏུ་འཇུག་པའི་ཡང་དག་པ་མ་ཡིན་པའི་འདུ་ཤེས་ཏེ། གསུམ་པའོ། །འགྱུར་བའི་རང་བཞིན་སྡོད་པ་མེད་པར་སྐད་ཅིག་སྐད་ཅིག་གིས་
མི་མངོན་པར་འཕོ་བས་རིམ་གྱིས་སན་མོ་དང་སྐྲ་སྐྱེ་བ་དང་ཟུངས་ཉམས་ཤིང་གདོང་ལ་གཉེར་མ་བྱུང་བདག་ཉིན་མཚན་རྒྱུན་མི་འཆད་པར་རྒྱུག་ཀྱང་ཤེས་ཤིང་
ཚོར་བར་མི་འགྱུར་རོ། །ཀུན་དགའ་བོ། གལ་ཏེ་དེ་ལྟར་མ་ཡིན་ན་ཁྱོད་ཀྱི་ལུས་ཅིའི་ཕྱིར་འགྱུར་བར་སྣང༌། གདོན་མི་ཟ་བར་ཡང་དག་པ་ཡིན་ན་ཁྱོད་ཀྱིས་ཅིའི་
ཕྱིར་མི་ཚོར། དེའི་ཕྱིར་འདུ་ཤེས་ཐམས་ཅད་ནི། དྲན་ཙམ་དྲན་ཙམ་དུ་རྒྱུན་མི་འཆད་པར་འགྱུར་བ་ལ་དབེན་ཞིང་མི་མངོན་པར་ཡང་དག་པ་མ་ཡིན་པའི་འདུ་ཤེས་

66-1-593a

ཏེ༑ བཞི་པའོ། །ཡང་ཁྱོད་ཀྱི་དྭངས་ཤིང་གསལ་བའི་རང་བཞིན་རྟག་བརྟན་མི་གཡོ་བར་གནས་པ་ལ་རྟག་པའོ་སྙམ་དུ་བསམ་ན་ལུས་ལ་
མཐོང་བ་དང་ཐོས་པ་དང་ཚོར་བ་དང་ཤེས་པ་ལས་འདའ་བར་མི་འགྱུར་རོ། །གལ་ཏེ་ཡང་དག་པའི་རང་བཞིན་ནི། བདེན་ན་རྫུན་པའི་བག་ཆགས་མི་འཇུག་
པར་རིགས་སོ། །ཁྱོད་ཅིའི་ཕྱིར་སྔོན་ངོ་མཚར་བ་འགའ་ཞིག་མཐོང་ནས་ལོ་རིང་དུ་སོང་བས་བརྗེད་པ་དང་དྲན་པ་གཉིས་ཀ་མེད་པར་གནས་པ་ལས་ཕྱིས་གློ་
བུར་དུ་སྔོན་གྱི་དེ་མཐོང་བ་ན་ཇི་ལྟ་བ་བཞིན་དུ་ངོས་ཟིན་ནས་མི་འཁྲུལ་ཞིང་བརྗེད་པར་མི་འགྱུར་རོ། །དེས་ན་གསལ་བའི་རང་བཞིན་རྟག་བརྟན་མི་གཡོ་བ་
ལས་དྲན་པའི་བག་ཆགས་རྒྱུན་དུ་འཇུག་པས་བསམ་དུ་ཅི་ཞིག་ཡོད། ཀུན་དགའ་བོ། རྟག་བརྟན་འདི་ཡང་དག་པ་མ་ཡིན་པར་ཤེས་པར་གྱིས་ཤིག །དཔེར་
ན༑ གཏིང་ཟབ་པའི་འབབ་ཆུ་དང་འདྲ་སྟེ། བལྟས་པ་ན་མི་གཡོ་བ་ལྟར་སྣང་ཡང་དེ་ནི། མྱུར་བར་རྒྱུ་བ་མ་མཐོང་བ་ཡིན་གྱི། མི་རྒྱུ་བ་མ་ཡིན་ནོ། །ཅི་སྟེ་
འདུ་ཤེས་རྩ་བ་མ་ཡིན་ན་རྫུན་པའི་བག་ཆགས་ཇི་ལྟར་བསྒོ། ཁྱོད་ཀྱི་དབང་པོ་དྲུག་ནི། ཕན་ཚུན་དུ་འཕོ་ཞིང་སྤྱོད་དེ་ཕྱེ་ཞིང་སྦྱོར་བར་མ་ནུས་ན། ཕྱིན་ཅི་

66-1-593b

ལོག་གི་འདུ་ཤེས་འདི་འགག་པའི་དུས་མེད་དོ། །དེ་བས་ན་ཁྱོད་ཀྱི་ད་ལྟ་མཐོང་བ་དང་ཐོས་པ་དང་ཚོར་བ་དང་ཤེས་པ་རྣམས་ལ་བག་ཆགས་རྣམས་འདྲེས་ཤིང་
མི་མངོན་པར་གནས་སོ། །རྣམ་པར་དག་ཅིང་གསལ་བ་ལས་ཡང་དག་པ་མ་ཡིན་པའི་སྣང་ཙམ་གྱི་ཟབ་ཅིང་ཕྲ་བ་ཕྱིན་ཅི་ལོག་གི་འདུ་ཤེས་ཏེ་ལྔ་པའོ། །ཀུན་
དགའ་བོ། ཉེ་བར་ལེན་པའི་ཕུང་པོ་ལྔ་པོ་འདི་ཡང་དག་པ་མ་ཡིན་པའི་འདུ་ཤེས་ལྔ་ལས་གྲུབ་པ་སྟེ། ཁྱོད་ད་ལྟ་ཕུང་པོའི་མཐའ་ཟབ་པ་དང་མི་ཟབ་པ་ཤེས་པར་
འདོད་ན། གཟུགས་དང་སྟོང་པ་ནི། གཟུགས་ཀྱི་མཐའ་ཡིན། རེག་པ་དང་བྲལ་བ་ནི། ཚོར་བའི་མཐའ་ཡིན། དྲན་པ་དང་བརྗེད་པ་ནི། འདུ་ཤེས་ཀྱི་མཐའ་
ཡིན༑ སྐྱེ་བ་དང་འགག་པ་ནི། འདུ་བྱེད་ཀྱི་མཐའ་ཡིན། དྭངས་པ་ལ་འཇུག་པ་དང་དྭངས་པ་ལ་ཐིམ་པ་ནི། རྣམ་པར་ཤེས་པའི་མཐའ་ཡིན་ནོ། །ཕུང་པོ་འདིའི་
རྩ་བ་རིམ་གྱིས་བསྐྱེད་དེ། སྐྱེ་བའི་ཚེ་རྣམ་པར་ཤེས་པ་ནས་རིམ་གྱིས་སྐྱེ། འགག་པའི་ཚེ་གཟུགས་ནས་རིམ་གྱིས་འགག །གནས་ལུགས་ནི་གཅིག་ཅར་དུ་
རྟོགས་ལ། གནས་ལུགས་རྟོགས་པས་རྣམ་པར་རྟོག་པ་ཐམས་ཅད་ཞི་བར་འགྱུར། ལས་ཀྱི་བག་ཆགས་ནི། གཅིག་ཅར་དུ་དག་པར་མི་འགྱུར་གྱི། རིམ་

66-1-594a

གྱིས་ཟད་པར་འགྱུར་རོ། །ངས་སྔོན་ཁྱོད་ལ་ལྷའི་དར་གྱི་མདུད་པ་བསྟན་ཟིན་ན། ཁྱོད་ཀྱིས་ཅིའི་ཕྱིར་མ་ཤེས་པར་སླར་ཡང་པ་ལ་
འདྲི་ཁྱོད་ཡང་དག་པ་མ་ཡིན་པའི་འདུ་ཤེས་ཀྱི་རྩ་བ་རྟོགས་ཤིང་རྣམ་པར་ཕྱེ་ནས་མ་འོངས་པ་སྙིགས་མའི་དུས་ཀྱི་ལམ་ལ་སློབ་པའི་སྐྱེ་བོ་དག་ལ་སྤེལ་
ཞིང་བསྟན་ཏེ། ཡང་དག་པ་མ་ཡིན་པའི་དོན་རིག་པར་བྱེད་པ་དང༌། རང་གི་སྐྱེ་ཤི་ལ་སྐྱོ་ཞིང་མྱ་ངན་ལས་འདས་པ་ཡོད་པར་ཤེས་ནས་ཁམས་གསུམ་
ལ་མི་ཆགས་པར་བྱ་བར་རིགས་སོ། །ཀུན་དགའ་བོ། གལ་ཏེ་སྐྱེ་བོ་ལ་ལ་ཞིག་གིས་ཕྱོགས་བཅུའི་ནམ་མཁའི་ཁམས་ཁྱབ་པར་རིན་པོ་ཆེ་སྣ་བདུན་གྱིས་
བཀང་སྟེ་རྡུལ་ཕྲ་རབ་སྙེད་ཀྱི་སངས་རྒྱས་ཐམས་ཅད་ལ་བླ་མར་བྱས་ཏེ་མཆོད་ཅིང་བསྙེན་བཀུར་བས་ཅུང་ཟད་ཀྱང་སྐྱོ་བར་མི་འགྱུར་ན། ཁྱོད་དེ་ཇི་སྙམ་དུ་
སེམས། སྐྱེ་བོ་དེ་དེ་ལྟར་སངས་རྒྱས་ལ་ཕུལ་བའི་རྒྱུས་བསོད་ནམས་མང་དུ་བསྐྱེད་དམ། ཀུན་དགའ་བོས་གསོལ་པ། ནམ་མཁའ་ལ་མཐའ་མེད་པའི་ཕྱིར་རིན་
པོ་ཆེ་ལ་ཡང་མཐའ་མེད་དོ། །སྔོན་གྱི་དུས་སུ་སྐྱེ་བོ་ཞིག་གིས་པ་ན་བདུན་སངས་རྒྱས་ལ་ཕུལ་ཏེ་ཤི་བའི་འོག་ཏུ་འཁོར་ལོས་བསྒྱུར་བའི་རྒྱལ་པོར་གྱུར་ན། ནམ་

66-1-594b

མཁའི་ཁམས་ཀྱི་མཐར་ཐུག་པའི་སངས་རྒྱས་ཀྱི་ཞིང་ཐམས་ཅད་རིན་པོ་ཆེས་བཀང་སྟེ་ཕུལ་བའི་བསོད་ནམས་ལ་བསྐལ་པའི་མཐའི་བར་དུ་བརྗོད་ཅིང་སེམས་པས་
ཚད་གཟུང་བར་མི་ནུས་ན། དེའི་བསོད་ནམས་ཀྱི་མཐའ་མ་མཆིས་པ་ལྟ་ཅི་སྨོས། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་པ། དེ་བཞིན་གཤེགས་པ་
ཐམས་ཅད་ནི། རྫུན་མི་གསུང་སྟེ། གལ་ཏེ་སྐྱེ་བོ་འགའ་ཞིག་གིས་ལུས་ཀྱིས་ཕས་ཕམ་པ་བཞི་དང༌། རྩ་བའི་ལྟུང་བ་བཅུ་ལ་སྤྱད་ནས་དབུགས་འབྱུང་འཇུག་ཙམ་དུ་འཇིག་
རྟེན་གྱི་ཁམས་འདི་དང་གཞན་གྱི་མནར་མེད་པའི་དམྱལ་བར་སྐྱེ་ཞིང༌། དེ་ནས་ཀྱང་ཕྱོགས་བཅུའི་མནར་མེད་པའི་སེམས་ཅན་དམྱལ་བ་མ་ཟད་ཀྱི་བར་དུ་འགྲོ་བ་དེ་དག་
ས་གོལ་གཏོགས་པ་ཙམ་དུ་དེ་ལ་དད་ཅིང་ཆོས་ཀྱི་སྒོ་འདི་སྙིགས་མའི་དུས་ཀྱི་ལས་དང་པོ་པ་དག་ལ་ཕྱེ་ཞིང་བསྟན་ཏེ་ཁོང་དུ་ཆུད་པར་བྱེད་ན། སྐྱེ་བོ་དེའི་སྡིག་པའི་
ལས་བསམ་པ་ཙམ་གྱིས་ཡོངས་སུ་དག་ཅིང་སེམས་ཅན་དམྱལ་བའི་སྡུག་བསྔལ་གྱི་རྒྱུ་ལས་ཐར་ནས་བདེ་བའི་ཞིང་དུ་སྐྱེ་བར་འགྱུར་ཏེ། བསོད་ནམས་ཐོབ་པ་འདི་ལ་
སྔ་མའི་སྦྱིན་པ་བཏང་བའི་བསོད་ནམས་ཀྱིས་བརྒྱའི་ཆ་དང་།སྟོང་གི་ཆ་དང༌། བྱེ་བ་བརྒྱ་སྟོང་གི་ཆ་དང༌། དེ་བཞིན་དུ་རྩིས་དང༌། གྲངས་དང༌། དཔེའི་བར་དུ་ཡང་བསྒྲུན་དུ་མེད་དོ་

66-1-595a

ཀུན་དགའ་བོ། གལ་ཏེ་སེམས་ཅན་ལ་ལ་དག་མདོ་སྡེ་འདི་ཁ་ཏོན་དུ་འདི་ན་ཞིང༌། སྔགས་འདི་འཛིན་པ་དང་འཆང་ན་དེའི་ཕན་ཡོན་རྒྱས་པར་ངས་
བསྐལ་པའི་བར་དུ་བཤད་ཀྱང་ཟད་པར་མི་ནུས་སོ། །ངས་བསྟན་པ་ལ་བརྟེན་ནས་ཇི་ལྟར་བསླབ་པ་བཞིན་དུ་བསྒྲུབས་ན། བདེ་བླག་ཏུ་བྱང་ཆུབ་སྒྲུབ་པར་ནུས་ཤིང་བདུད་ཀྱི་
ལས་ལས་ཡོངས་སུ་ཐར་པར་འགྱུར་རོ། །བཅོམ་ལྡན་འདས་ཀྱིས་དེ་སྐད་ཅེས་བཀའ་སྩལ་པ་དང༌། དགེ་སློང་དང༌། དགེ་སློང་མ་དང༌། དགེ་བསྙེན་དང༌། དགེ་བསྙེན་མ་དང༌། འཇིག་
རྟེན་ཐམས་ཅད་ཀྱི་ལྷ་དང༌། མི་དང༌། ལྷ་མ་ཡིན་དང༌། ཞིང་གཞན་ལས་འདུས་པའི་བྱང་ཆུབ་སེམས་དཔའ་རྣམས་དང༌། ཐེག་པ་གཉིས་ཀྱི་འཕགས་པ་དང༌། རིག་པ་
འཛིན་པའི་བུ་གཞོན་ནུ་དང༌། སེམས་དང་པོར་བསྐྱེད་པའི་འབྱུང་པོ་མཐུ་བོ་ཆེ་དང་བཅས་པ་རྣམས་དགའ་ཞིང་མགུ་ལ་ཡི་རང་སྟེ་ཕྱག་འཚལ་ཞིང་བཅོམ་ལྡན་
འདས་ཀྱིས་གསུངས་པ་ལ་མངོན་པར་བསྟོད་དོ།།    །།མདོ་འདིའི་འགྱུར་བྱང་ལོགས་སུ་ཡོད་པ་ལྟར་གོང་མ་གནམ་སྐྱོང་གི་དུས་སུ་རྒྱ་ལས་
བསྒྱུར་བའོ།།    ཨོཾ་བཛྲ་ས་ཏྭ་ཧཱུཾཿ 

66-1-595b


